<!DOCTYPE html PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
<head>
    <style type="text/css">
        *:not(input):not(textarea) {
            -webkit-user-select: none; /* disable selection/Copy of UIWebView */
            -webkit-touch-callout: none; /* disable the IOS popup when long-press on a link */
        }       
    </style>
  <meta http-equiv="Content-Type" content="text/html; charset=utf-8">
  <meta http-equiv="Content-Style-Type" content="text/css">
  <title></title>
  <meta name="Generator" content="Cocoa HTML Writer">
  <meta name="CocoaVersion" content="1348.17">
  <link rel="stylesheet" href="file:///android_asset/html/style.css" />
  <style type="text/css">
    p.p1 {margin: 0.0px 14.0px 0.0px 0.0px; text-align: center; font: 18.0px 'UKIJ Ekran'; color: #000000; -webkit-text-stroke: #000000}
    p.p2 {margin: 0.0px 14.0px 0.0px 0.0px; text-align: center; font: 16.0px 'UKIJ Ekran'; color: #000000; -webkit-text-stroke: #000000}
    p.p3 {margin: 0.0px 14.0px 0.0px 0.0px; text-align: center; font: 15.0px 'UKIJ Ekran'; color: #000000; -webkit-text-stroke: #000000}
    p.p4 {margin: 0.0px 0.0px 0.0px 0.0px; text-align: justify; font: 16.0px Calibri; color: #000000; -webkit-text-stroke: #000000}
    span.s1 {font-kerning: none; direction: ltr; unicode-bidi: embed}
    span.s2 {font-kerning: none}
  </style>
</head>
<body>
<p dir="rtl" class="p1"><span class="s1"> </span><span class="s2">قەشقەر كېچىسى</span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2">مۇقەددىمە</span></p>
<p dir="rtl" class="p2"><span class="s2">ئۆتمۈشنى ئۇنتۇش-</span></p>
<p dir="rtl" class="p2"><span class="s2">ئاسىيلىقتىن دېرەك بېرىدۇ.</span></p>
<p dir="rtl" class="p2"><span class="s2">-ۋ.ئى.لېنىن</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بوران شۇڭقارلىرى سىلكىتىپ پەر،</span></p>
<p dir="rtl" class="p2"><span class="s2">سۈپۈرگەچكە پەلەكنى غالىب-مۇزەپپەر،</span></p>
<p dir="rtl" class="p2"><span class="s2">يوقاپ زۇلمەت، كۈلۈپ چىققاندا چولپان،</span></p>
<p dir="rtl" class="p2"><span class="s2">تارىمدا ھەم يورۇپ كەتكەندە ئاسمان؛</span></p>
<p dir="rtl" class="p2"><span class="s2">كىيىپ بوغدامۇ تاج ئالتۇن قۇياشتىن،</span></p>
<p dir="rtl" class="p2"><span class="s2">تۇغۇلغاندا جاھانغا يېڭىۋاشتىن،</span></p>
<p dir="rtl" class="p2"><span class="s2">بۇ داستان ئىچرە تۈن-زۇلمەتنى سۆزلەش،</span></p>
<p dir="rtl" class="p2"><span class="s2">قىلۇر بەلكى كۆڭۈلنى خىرە ھەم غەش.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">تىيانشاندا ئېرىپ قار، تاشقاندا دەريا،</span></p>
<p dir="rtl" class="p2"><span class="s2">باياۋانلارمۇ گۈل قىسقاندا گويا،</span></p>
<p dir="rtl" class="p2"><span class="s2">سەھەر گۈلشەن ئارا كۈلگەندە لالە،</span></p>
<p dir="rtl" class="p2"><span class="s2">گۇلابىغا تولۇپ ئالتۇن پىيالە،</span></p>
<p dir="rtl" class="p2"><span class="s2">زىمىستان ئورنىغا مەڭگۈ بولۇپ ياز،</span></p>
<p dir="rtl" class="p2"><span class="s2">بەخت-ئىقبال قۇشى قىلغاندا پەرۋاز،</span></p>
<p dir="rtl" class="p2"><span class="s2">بۇ داستان ئىچرە نەس ئۆتمۈشنى ئەسلەش،</span></p>
<p dir="rtl" class="p2"><span class="s2">قىلۇر بەلكى كۆڭۈلنى خىرە ھەم غەش.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">لېكىن تارىخ يولى دۇردانە ھېكمەت،</span></p>
<p dir="rtl" class="p2"><span class="s2">بۇ ھېكمەت مەڭگۈ ئۆچمەس بىر ھەقىقەت:</span></p>
<p dir="rtl" class="p2"><span class="s2">كىشىكىم، ئۇنتۇماس ئۆتمۈش ئەلەمنى،</span></p>
<p dir="rtl" class="p2"><span class="s2">قويار كەلگۈسىگە توغرا قەدەمنى.</span></p>
<p dir="rtl" class="p2"><span class="s2">زىمىستان دەھشىتىنى ئەسلىگەنچە،</span></p>
<p dir="rtl" class="p2"><span class="s2">يېتەر ھەر جان باھار قەدرىگە شۇنچە.</span></p>
<p dir="rtl" class="p2"><span class="s2">باھاردا ئۇنتۇسا غۇربەت كۈنىنى،</span></p>
<p dir="rtl" class="p2"><span class="s2">قاراقچى ئالغۇسى كىيگەن تونىنى.</span></p>
<p dir="rtl" class="p2"><span class="s2">بەختتە ئەسلىسە غۇربەتنى ئادەم،</span></p>
<p dir="rtl" class="p2"><span class="s2">تاپۇر ئىقبالىنى غۇربەتتە ئۇ ھەم.</span></p>
<p dir="rtl" class="p2"><span class="s2">بۇ داستاندىن مۇراد شۇلدۇر ناھايەت،</span></p>
<p dir="rtl" class="p2"><span class="s2">ئايان بولسا شۇ مەقسەت ئەلگە شايەت.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مېنى سورىسا پادا باققان بالىدىم،</span></p>
<p dir="rtl" class="p2"><span class="s2">بۇ شائىرلىق غېمىدىنمۇ نېرىدىم.</span></p>
<p dir="rtl" class="p2"><span class="s2">قاچانكى سۇندى تەقدىر بىر قەدەھ مەي،</span></p>
<p dir="rtl" class="p2"><span class="s2">ئۇنى ئىچمەك بىلەن ھوشۇمنى بىلمەي،</span></p>
<p dir="rtl" class="p2"><span class="s2">بولۇپ دىل بىر جۇنۇنلۇق مۇپتىلاسى،</span></p>
<p dir="rtl" class="p2"><span class="s2">يېپىشقاندا جېنىمغا ئىشىق بالاسى،</span></p>
<p dir="rtl" class="p2"><span class="s2">تۇتۇندۇم بۇ جاپالىق ئىشقا يەكدىل،</span></p>
<p dir="rtl" class="p2"><span class="s2">ۋە گەرچە قىسقىدۇر قول، چولتىدۇر تىل.</span></p>
<p dir="rtl" class="p2"><span class="s2">مۇراد داستان ئۈچۈن داستان ئەمەستۇر،</span></p>
<p dir="rtl" class="p2"><span class="s2">يېتىلسە ئەلگە خىزمەت، ئۇشبۇ بەستۇر.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1979-يىلى دېكابىر، ئۈرۈمچى</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بىرىنچى باب</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بېشىڭدىكى دوپپاڭنىڭ</span></p>
<p dir="rtl" class="p2"><span class="s2">كۆلگە چۈشتى شولاسى.</span></p>
<p dir="rtl" class="p2"><span class="s2">بىزنى كۆيدۈرگەن يارنىڭ</span></p>
<p dir="rtl" class="p2"><span class="s2">نەزەر باغدا ھويلاسى.</span></p>
<p dir="rtl" class="p2"><span class="s2">قەشقەر خەلق قوشىقى</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">خىيال ئاسمانىدا كۈلگەندە چولپان،</span></p>
<p dir="rtl" class="p2"><span class="s2">گۈزەل قەشقەرگە رىشتە باغلىدى جان،</span></p>
<p dir="rtl" class="p2"><span class="s2">قاراپ ھۆسنىگە بىر بوستاننى كۆردۈم،</span></p>
<p dir="rtl" class="p2"><span class="s2">نە بوستان دىلرەبا جاناننى كۆردۈم.</span></p>
<p dir="rtl" class="p2"><span class="s2">شۇ جانان مەڭزىگە خالدەك ياراشقان</span></p>
<p dir="rtl" class="p2"><span class="s2">تۈمەن بويلىرىدىن مىڭلارچە داستان-</span></p>
<p dir="rtl" class="p2"><span class="s2">يېزىلسا، ئەرزىگەي ئەل كۆڭلىگە ساز،</span></p>
<p dir="rtl" class="p2"><span class="s2">قىلاي قىسسەمنى مەنمۇ شۇندىن ئاغاز.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">تۈمەن ناملىق تىنىمسىز، شوخ بۇ دەريا</span></p>
<p dir="rtl" class="p2"><span class="s2">گۈزەللىكتۇر ئۇنىڭ مەنىسى گويا.</span></p>
<p dir="rtl" class="p2"><span class="s2">نېمىكى دىلرەبا بولسا جاھاندا،</span></p>
<p dir="rtl" class="p2"><span class="s2">شۇلارنىڭ ھەممىسى مۇندا مۇھەييا.</span></p>
<p dir="rtl" class="p2"><span class="s2">زۇمرەت بىلەن ياقۇت، پىرۇزىنى ھەم</span></p>
<p dir="rtl" class="p2"><span class="s2">شۇ دەريا بويىغا قىلغان كەبى جەم،</span></p>
<p dir="rtl" class="p2"><span class="s2">چىمەنگە پۈركىنىپ نۇرانە قىرغاق،</span></p>
<p dir="rtl" class="p2"><span class="s2">ياتار قۇشلار نەۋاسى بىرلە ئويغاق.</span></p>
<p dir="rtl" class="p2"><span class="s2">باراقسان تال-سۆگەتزار دىلغا ئارام،</span></p>
<p dir="rtl" class="p2"><span class="s2">ئارامى شامىلى ئاندىن دىلئارام.</span></p>
<p dir="rtl" class="p2"><span class="s2">تۈمەن مىڭ گۈل-چېچەكنىڭ خۇشبۇيىدىن،</span></p>
<p dir="rtl" class="p2"><span class="s2">كېتەلمەيدۇ كىشى تۈمەن بويىدىن.</span></p>
<p dir="rtl" class="p2"><span class="s2">كۆرۈنگەن مەلىلەرنىڭ ھەر يېرى باغ،</span></p>
<p dir="rtl" class="p2"><span class="s2">ئېتىز، ھويلا، ئېرىق-ئۆستەڭ قىرى باغ.</span></p>
<p dir="rtl" class="p2"><span class="s2">شۇڭا، گۈلباغ بولۇپ ئۇ تاپتى شۆھرەت،</span></p>
<p dir="rtl" class="p2"><span class="s2">بۇ دەرگاھ راستى ھەم پىردەۋىسى جەننەت!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئاشۇ جەننەت مىسالى باغ ئارا باغ</span></p>
<p dir="rtl" class="p2"><span class="s2">كېلىشكەن بىر گۈزەل مەلە"نەزەرباغ".</span></p>
<p dir="rtl" class="p2"><span class="s2">تۈمەنگە ياندىشىپ تۇرغان بۇ دەرگاھ،</span></p>
<p dir="rtl" class="p2"><span class="s2">ئەجەب ھۆسنى بىلەن دىلغا ئارامگاھ.</span></p>
<p dir="rtl" class="p2"><span class="s2">ئەگەرچە ئولتۇرۇپ بىر باغ ئىچىدە،</span></p>
<p dir="rtl" class="p2"><span class="s2">تاماشا ئەيلىسەڭ ھەم كۆز ئۇچىدە،</span></p>
<p dir="rtl" class="p2"><span class="s2">ئانار، شاپتۇل شېخى ئۈزرە تۆەنگە-</span></p>
<p dir="rtl" class="p2"><span class="s2">نەزەر سالساڭ سۈيى ئۆركەش تۈمەنگە،</span></p>
<p dir="rtl" class="p2"><span class="s2">ئەجەب ھېسلار بىلەن كۆڭۈل بىتاقەت</span></p>
<p dir="rtl" class="p2"><span class="s2">دېڭىزدەك چايقىلار تىنماي ئالامەت.</span></p>
<p dir="rtl" class="p2"><span class="s2">كۆرۈنسە مۇڭلىنىپ قەشقەر ھىسارى،</span></p>
<p dir="rtl" class="p2"><span class="s2">(ئۇزاق ئۆتمۈش زامانلار يادىكارى)،</span></p>
<p dir="rtl" class="p2"><span class="s2">كىشىدە ئىختىيار قالغايمۇ شۇ دەم</span></p>
<p dir="rtl" class="p2"><span class="s2">ئۇزاق تارىخنى بىر-بىر ئەسلىمەي ھەم...</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قاچانكى، مەلىدە كەزگەندە بىر ئان،</span></p>
<p dir="rtl" class="p2"><span class="s2">ئۈجمىلىكنى قىلىپ سالقىن خىيابان،</span></p>
<p dir="rtl" class="p2"><span class="s2">ۋەياكى سۇغا چىقسا قىز-جۇۋانلار</span></p>
<p dir="rtl" class="p2"><span class="s2">(چېچى سۇمبۇل، ئانار يۈزلۈك بۇ جانلار)،</span></p>
<p dir="rtl" class="p2"><span class="s2">ۋەيا كەچكى شەپەق كۈلگەن تاغدا،</span></p>
<p dir="rtl" class="p2"><span class="s2">ۋىچىرلاپ قارلىغاچلار باغمۇباغدا،</span></p>
<p dir="rtl" class="p2"><span class="s2">يېنىشسا مەلىگە مۆرەپ موزاي، قوي،</span></p>
<p dir="rtl" class="p2"><span class="s2">كىرىپ كەلگەن كەبى بىر شادىيان توي،</span></p>
<p dir="rtl" class="p2"><span class="s2">ھاياجانلىق بىلەن مەستانە بولماي-</span></p>
<p dir="rtl" class="p2"><span class="s2">تۇرارمۇ قەلبىڭىز ئىلھامغا تولماي!</span></p>
<p dir="rtl" class="p2"><span class="s2">بۇ ئۇيغۇر مەلىسىنىڭ ساددا چېھرى،</span></p>
<p dir="rtl" class="p2"><span class="s2">لېكىن ئوتتەك يېنىق شۇ ئىشقى-مېھرى</span></p>
<p dir="rtl" class="p2"><span class="s2">كۆڭۈل مۈلكىنى شۇنچە قىلسىمۇ شاد،</span></p>
<p dir="rtl" class="p2"><span class="s2">ئۇنىڭ تەسۋىرىنى ئەيلەشكە بۇنياد،</span></p>
<p dir="rtl" class="p2"><span class="s2">قەلەم ئاجىز، تىلىم بىچارە-چولتا.</span></p>
<p dir="rtl" class="p2"><span class="s2">قىلاي مەن گەپنى ئەمدى كالتا-كالتا.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">2</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">"نەزەرباغ" دەپ بىكار ئېيتماپتىكەن ئەل،</span></p>
<p dir="rtl" class="p2"><span class="s2">نەزەر تەگكەنىكەن ئاۋۋالدىن-ئاۋۋال.</span></p>
<p dir="rtl" class="p2"><span class="s2">ئۆزى قانچە ئاجايىپ، خەلقى شۇنچە،</span></p>
<p dir="rtl" class="p2"><span class="s2">يىگىتلەر خۇددى شىر، قىزلىرى غۇنچە.</span></p>
<p dir="rtl" class="p2"><span class="s2">بېغىدەك خەلقىنىڭمۇ كۆڭلى بىر گۈل،</span></p>
<p dir="rtl" class="p2"><span class="s2">بۇ گۈلگە ھەر كىشى شەيدايى بۇلبۇل.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بىراق، شۇ  خەلق ئىچىدە بىرلا ئادەم،</span></p>
<p dir="rtl" class="p2"><span class="s2">ئاجايىب كۆرۈنەتتى كۆزگە ھەر دەم.</span></p>
<p dir="rtl" class="p2"><span class="s2">تۇراق مەخسۇم ئىكەنمىش ئەسلى ئىسمى،</span></p>
<p dir="rtl" class="p2"><span class="s2">لەقەم سىڭگەن"چولاق"دەپ ئەمدى رەسمى.</span></p>
<p dir="rtl" class="p2"><span class="s2">نېچۈن قويدى ئاڭا ئەل بۇ لەقەمنى،</span></p>
<p dir="rtl" class="p2"><span class="s2">بايانىدىن تېجەپ قەغەز-قەلەمنى،</span></p>
<p dir="rtl" class="p2"><span class="s2">يازاي بىر نەچچە مىسرا سۈرىتىدىن،</span></p>
<p dir="rtl" class="p2"><span class="s2">يەنە خۇلقى-مىجەزى، قىسمىتىدىن.</span></p>
<p dir="rtl" class="p2"><span class="s2">سېمىزلىكتە ئىدى مەخسۇم تۇلۇمدەك،</span></p>
<p dir="rtl" class="p2"><span class="s2">ئىغاڭلاپ مېڭىشى گوياكى ئۆردەك.</span></p>
<p dir="rtl" class="p2"><span class="s2">يۈزى چوقۇر، كۆزىنىڭ بىرى ئالغاي،</span></p>
<p dir="rtl" class="p2"><span class="s2">ساقالى كوسادۇر ھەم دوقا ماڭلاي.</span></p>
<p dir="rtl" class="p2"><span class="s2">بۇرۇننىڭ ئورنىدا بىر ئەگرى مۇنچاق،</span></p>
<p dir="rtl" class="p2"><span class="s2">تەبىئەت قىلدى گويا ئاڭا چاقچاق.</span></p>
<p dir="rtl" class="p2"><span class="s2">بىراق، ئىنساپ بىلەن ئېيتايكى، ئەلۋەت،</span></p>
<p dir="rtl" class="p2"><span class="s2">چولاق مەخسۇمدىمۇ بار ئىدى خىسلەت.</span></p>
<p dir="rtl" class="p2"><span class="s2">ئوقۇيتتى گاھىدا جەڭنامىلەرنى،</span></p>
<p dir="rtl" class="p2"><span class="s2">گاھى مەشرەپ، ھۇۋەيدا، پەننامىلەرنى.</span></p>
<p dir="rtl" class="p2"><span class="s2">ئەجەب مەخلۇق ئىدى، تەقدىر-ئىرادە،</span></p>
<p dir="rtl" class="p2"><span class="s2">ۋە لېكىن دۆلىتى كۆپتىن زىيادە.</span></p>
<p dir="rtl" class="p2"><span class="s2">شۇڭا، ئۇ تاپتى يۈز، بولدى پالانى،</span></p>
<p dir="rtl" class="p2"><span class="s2">يېپىپ ھەممە ئەيىبىن خانۇمانى.</span></p>
<p dir="rtl" class="p2"><span class="s2">نەزەرباغدا كېلىشكەن ھويلارامى،</span></p>
<p dir="rtl" class="p2"><span class="s2">ئاجايىب باغچىسى دىلنىڭ ئارامى.</span></p>
<p dir="rtl" class="p2"><span class="s2">بېغىدا مېۋىلەر بىر-بىرىدىن مول،</span></p>
<p dir="rtl" class="p2"><span class="s2">يەنە ئەينەك كەبى چاقنار سۈزۈك كۆل.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شەھەردە مال تولا دۇكانغا مالىك،</span></p>
<p dir="rtl" class="p2"><span class="s2">يېزا-سەھرادىمۇ خامانغا مالىك.</span></p>
<p dir="rtl" class="p2"><span class="s2">جىمىگە قىلدى مالىك ئۇنى تەقدىر،</span></p>
<p dir="rtl" class="p2"><span class="s2">پەقەت ئەۋلاد ئىشىدا قىلدى تەھقىر.</span></p>
<p dir="rtl" class="p2"><span class="s2">بەش-ئونلاپ قىز-جۇۋان يەڭگۈشلىسىمۇ،</span></p>
<p dir="rtl" class="p2"><span class="s2">لېكىن پەرزەنت يۈزىنى كۆرمىدى ئۇ،</span></p>
<p dir="rtl" class="p2"><span class="s2">شۇ سەۋدا بىرلە ياش ئەللىككە باردى،</span></p>
<p dir="rtl" class="p2"><span class="s2">چىشى ھەم سارغىيىپ، چاچلار ئاقاردى.</span></p>
<p dir="rtl" class="p2"><span class="s2">تاسادىپ بىر كۈنى بىر دوستى خالىس</span></p>
<p dir="rtl" class="p2"><span class="s2">ئاڭا بىر مەسلىھەت كۆرسەتتى قالتىس.</span></p>
<p dir="rtl" class="p2"><span class="s2">دېدىكىم:"بىر تۇغۇمچان تۇل تېپىلسا،</span></p>
<p dir="rtl" class="p2"><span class="s2">ئەجەبئەمەس تەلىيىڭ شۇندا ئېچىلسا".</span></p>
<p dir="rtl" class="p2"><span class="s2">بۇ گەپ ياقتى چولاققا، بولدى خۇشھال،</span></p>
<p dir="rtl" class="p2"><span class="s2">كىرىشتى تۇل ئايال تاپماققا دەرھال.</span></p>
<p dir="rtl" class="p2"><span class="s2">ئۇزاق ئۆتمەي بۇ مۈشكۈل بولدى ئاسان،</span></p>
<p dir="rtl" class="p2"><span class="s2">ۋە بەلكى توي ئىشىمۇ چۈشتى ئەرزان.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئايال شۇ مەلىلىك، ئېتى گۈلايىم،</span></p>
<p dir="rtl" class="p2"><span class="s2">ئۆزى قويدەك ياۋاش ئىدى مۇلايىم.</span></p>
<p dir="rtl" class="p2"><span class="s2">قويۇپ يالغۇز كېتەردە ئېرى مەرھۇم،</span></p>
<p dir="rtl" class="p2"><span class="s2">ئۇنىڭدىن قالدى بىر قىز تولا مەسۈم.</span></p>
<p dir="rtl" class="p2"><span class="s2">ئېتى لەيلى ۋە ياكى لەيلىگۈلدۇر،</span></p>
<p dir="rtl" class="p2"><span class="s2">يېشى بەش-ئالتىلەردە، چېھرى گۈلدۇر.</span></p>
<p dir="rtl" class="p2"><span class="s2">بۇ ئۆسمۈر غۇنچىنى كۆرگەندە مەخسۇم،</span></p>
<p dir="rtl" class="p2"><span class="s2">جىمى غەمنى قويۇپ بىر چەتتە زۇم.</span></p>
<p dir="rtl" class="p2"><span class="s2">"مۇشۇنداق قىزنى تۇغقان بولسا ئۇ خان،</span></p>
<p dir="rtl" class="p2"><span class="s2">ئەجەبئەمەستۇر مېنىڭدىن تۇغسا ئوغلان"-</span></p>
<p dir="rtl" class="p2"><span class="s2">دېدى ھەم كۈتتى پەرزەنت نەچچە ياز-قىش،</span></p>
<p dir="rtl" class="p2"><span class="s2">ۋە لېكىن كۈتكىنىدەك بولمىدى ئىش.</span></p>
<p dir="rtl" class="p2"><span class="s2">دېمەك، مەخسۇم ئۆزى تۇغماس كىشىكەن،</span></p>
<p dir="rtl" class="p2"><span class="s2">نېمە چارە بۇڭا، تەقدىر ئىشىكەن!</span></p>
<p dir="rtl" class="p2"><span class="s2">شۇڭا ئاخىر ئۈزۈپ ئۈمۈدىنى مەخسۇم،</span></p>
<p dir="rtl" class="p2"><span class="s2">دېدى:"قىسمەت شۇ بولسا، رازى بولغۇم..."</span></p>
<p dir="rtl" class="p2"><span class="s2">لېكىن قىزغا ئەگەر چۈشسە نىكاھى،</span></p>
<p dir="rtl" class="p2"><span class="s2">تۇتالماستىن ئۆزىنى دەيتتى گاھى:<span class="Apple-converted-space"> </span></span></p>
<p dir="rtl" class="p2"><span class="s2">"بۇ غۇنچە-گۈل ئۆسۈپ، گەر بولسا شەمشاد</span></p>
<p dir="rtl" class="p2"><span class="s2">كىشى چەكمەي تۇرارمۇ ئاھۇ پەرىيات.</span></p>
<p dir="rtl" class="p2"><span class="s2">قىنى شۇ چاغدا قەشقەر ئەھلىدىن كىم،</span></p>
<p dir="rtl" class="p2"><span class="s2">پالان بايۇ، پوكۇن باي ھەمدە ھاكىم،</span></p>
<p dir="rtl" class="p2"><span class="s2">كۆرەي ئالدىمدا تەزىم قىلمىغاننى،</span></p>
<p dir="rtl" class="p2"><span class="s2">ئۆيۈمگە ئەلچىلەر ھەم تولمىغاننى"!</span></p>
<p dir="rtl" class="p2"><span class="s2">شۇڭا مەخسۇم بۇ قىزىغا قىلدى پەرۋىش،</span></p>
<p dir="rtl" class="p2"><span class="s2">ئوقۇتتى ئانچە-مۇنچە ھەريىلى قىش.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">چولاق مەخسۇم كارامەت قىلدى گويا</span></p>
<p dir="rtl" class="p2"><span class="s2">(يېقىن كەلگۈسىنى ئۇ بىلدى گويا)،</span></p>
<p dir="rtl" class="p2"><span class="s2">قىزى لەيلى ئۆسۈپ يەتكەندە بويغا،</span></p>
<p dir="rtl" class="p2"><span class="s2">جامالى ئەل ئىچىگە سالدى غوۋغا.</span></p>
<p dir="rtl" class="p2"><span class="s2">كۆزى چۈشكەن يىگىتنىڭ تېنى ياپراق،</span></p>
<p dir="rtl" class="p2"><span class="s2">جېنى مەڭگۈ بولاتتى ئاڭا مۇشتاق.</span></p>
<p dir="rtl" class="p2"><span class="s2">ئىشىتكەن ئارزۇلۇق بولدى كۆرۈشكە،</span></p>
<p dir="rtl" class="p2"><span class="s2">كۆرۈش بىرلە قالاتتى بىر كۆيۈشكە.</span></p>
<p dir="rtl" class="p2"><span class="s2">ئۇنىڭ داڭقى ئېشىپ ئۆز مەلىسىدىن،</span></p>
<p dir="rtl" class="p2"><span class="s2">يېتىپ ئەتراپقا تەكشى ھەممىسىدىن</span></p>
<p dir="rtl" class="p2"><span class="s2">كېلىشكە باشلىدى ئەلچى ئۈزۈلمەي،</span></p>
<p dir="rtl" class="p2"><span class="s2">بىرى كەتمەي، بىرىنى بىرى كۈتمەي.</span></p>
<p dir="rtl" class="p2"><span class="s2">چولاق مەخسۇم بولۇپ بىر سۆزچى ناتىق،</span></p>
<p dir="rtl" class="p2"><span class="s2">تېپىپ ھەر ئەلچىگە ئۆزرە مۇۋاپىق،</span></p>
<p dir="rtl" class="p2"><span class="s2">كۈتەر بىر-بىرىدىن ئالىي مۇقاملار،</span></p>
<p dir="rtl" class="p2"><span class="s2">تەمە بىرلە يېقىپ ھەر يولغا شاملار.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئۇنىڭ بۇ ھالىدىن بىزنىڭ گۈلايىم</span></p>
<p dir="rtl" class="p2"><span class="s2">بولۇپ دۇچار قارا تەشۋىشكە دائىم.</span></p>
<p dir="rtl" class="p2"><span class="s2">يوپۇرماقتەك دىرىلدەپ تۇرغىنىچە،</span></p>
<p dir="rtl" class="p2"><span class="s2">كۆزىدىن ياش تۆكەتتى ئۈنچە-ئۈنچە.</span></p>
<p dir="rtl" class="p2"><span class="s2">قازارا بۇ چولاققا قايسى بىر كىم،</span></p>
<p dir="rtl" class="p2"><span class="s2">ياراپ قالسا بۈگۈن يا ئەتە بەلكىم،</span></p>
<p dir="rtl" class="p2"><span class="s2">ئۇ چاغدا ئىش تامام بولمامدۇ بەربات،</span></p>
<p dir="rtl" class="p2"><span class="s2">كىمگە ئەيلىگەي قىز دادۇ پەرياد؟</span></p>
<p dir="rtl" class="p2"><span class="s2">ئۇ چاغدا نېم بولار شېرىن خىيالى،</span></p>
<p dir="rtl" class="p2"><span class="s2">كېرىم ئاتلىق يىگىتنىڭ دەردۇ ھالى؟</span></p>
<p dir="rtl" class="p2"><span class="s2">ئېچىلماي سولسا گەر شېخىدا غۇنچە،</span></p>
<p dir="rtl" class="p2"><span class="s2">ئاياغ ئاستىدا خار بولسا بۇ ئۈنچە،</span></p>
<p dir="rtl" class="p2"><span class="s2">قۇرارمۇ كۈن ۋە تۈنلەر كۆزى نەمدىن،</span></p>
<p dir="rtl" class="p2"><span class="s2">يېرىلماسمۇ يۈرەك ئاچچىق ئەلەمدىن؟!</span></p>
<p dir="rtl" class="p2"><span class="s2">شۇڭا قانچە سوزۇلسا ئارقىغا ئىش،</span></p>
<p dir="rtl" class="p2"><span class="s2">يېنىكلەيتتى ئۇنىڭ كۆڭلىدە تەشۋىش.</span></p>
<p dir="rtl" class="p2"><span class="s2">ئۈمىد شۇكى پەقەت ياز كەلسە پاتراق،</span></p>
<p dir="rtl" class="p2"><span class="s2">كېرىمنىڭ تەلىيىمۇ كۈلسە پاتراق.</span></p>
<p dir="rtl" class="p2"><span class="s2">تېپىپ بەش-ئونچە تەڭگە، باشلىسا سۆز،</span></p>
<p dir="rtl" class="p2"><span class="s2">نادامەت داغىدىن ياشلانمىسا كۆز.</span></p>
<p dir="rtl" class="p2"><span class="s2">شۇ ھالدا ئۆتتى ئايلار قانچە-قانچە،</span></p>
<p dir="rtl" class="p2"><span class="s2">باھار كەلدى، بۇلۇتمۇ چاچتى تامچە.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">3</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قۇياش ئەركىلىتىپ يەرۇ جاھاننى،</span></p>
<p dir="rtl" class="p2"><span class="s2">قىشىچە ئىڭرىغان بىچارە جاننى،</span></p>
<p dir="rtl" class="p2"><span class="s2">ھاياتبەخش نۇرىنى چاچقاندا ھەريان،</span></p>
<p dir="rtl" class="p2"><span class="s2">تەبىئەت مەڭزىدە تەپچىپ يەنە قان،</span></p>
<p dir="rtl" class="p2"><span class="s2">يېشىل بەرقۇت كىيىپ ياساندى قىرغاق،</span></p>
<p dir="rtl" class="p2"><span class="s2">ئېچىلدى لالىلەر ھەرياندا پارلاق.</span></p>
<p dir="rtl" class="p2"><span class="s2">ئۇ لالە ھەربىرى گوياكى ياقۇت-</span></p>
<p dir="rtl" class="p2"><span class="s2">مىسالى تاۋلىنىپ كۈلسە ۋەياخۇت.</span></p>
<p dir="rtl" class="p2"><span class="s2">زۇمرەتتىن كىيىپ تاج تالى مەجنۇن،</span></p>
<p dir="rtl" class="p2"><span class="s2">كۆڭۈلنى ھۆسنى بىرلە قىلسا مەپتۇن؛</span></p>
<p dir="rtl" class="p2"><span class="s2">ئۇنىڭ ئەكسى كۈمۈشتەك سۇ يۈزىدە</span></p>
<p dir="rtl" class="p2"><span class="s2">ۋە يا قاينام بۇلاقلارنىڭ كۆزىدە،</span></p>
<p dir="rtl" class="p2"><span class="s2">نامايان بولسا شۇ دەم جىلۋە بىرلە،</span></p>
<p dir="rtl" class="p2"><span class="s2">ھاشاراتلار يەنە ئەلنەغمە بىرلە،</span></p>
<p dir="rtl" class="p2"><span class="s2">قىزىتسا بەزمىنى ھەربىر نەپەستە،</span></p>
<p dir="rtl" class="p2"><span class="s2">ئۇسسۇلغا چۈشسە قۇشلار بەسمۇبەستە،</span></p>
<p dir="rtl" class="p2"><span class="s2">نېچۈن كۈلمەس كىشى قەلبى چېچەكتەك،</span></p>
<p dir="rtl" class="p2"><span class="s2">سۈزۈلمەس ھەم نېچۈن بىللۇر، سەدەپتەك؟</span></p>
<p dir="rtl" class="p2"><span class="s2">نېچۈن كەتمەس ئەلەم-ھەسرەت بىلەن غەم،</span></p>
<p dir="rtl" class="p2"><span class="s2">يەنە كۆزلەرگە چۈشكەن ئۈنچە-شەبنەم؟</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ۋە لېكىن شۇ باھارنىڭ لەززىتىدىن،</span></p>
<p dir="rtl" class="p2"><span class="s2">ئۇنىڭ چەكسىز سېخىيلىق شەربىتىدىن</span></p>
<p dir="rtl" class="p2"><span class="s2">تېخى ئىچمەي گۈلايىم بىر پىيالە،</span></p>
<p dir="rtl" class="p2"><span class="s2">يۈرەك-باغرى بولۇپ خۇن، خۇددى لالە،</span></p>
<p dir="rtl" class="p2"><span class="s2">تۆكۈپ كۆزدىن تولا قانلىق يېشىنى،</span></p>
<p dir="rtl" class="p2"><span class="s2">قويۇشقا يەر تاپالماي بىر بېشىنى،</span></p>
<p dir="rtl" class="p2"><span class="s2">پەرىشان بولدى كۆپ، ھەريان پەرىشان،</span></p>
<p dir="rtl" class="p2"><span class="s2">چېچىدىنمۇ ئۆزى سەرسان، پەرىشان.</span></p>
<p dir="rtl" class="p2"><span class="s2">سەۋەبكى،"ئەلچى" دەپ بىر قېرى دەللە</span></p>
<p dir="rtl" class="p2"><span class="s2">(يەنە ئىككى ساقاللىق، باشىدا سەللە)،</span></p>
<p dir="rtl" class="p2"><span class="s2">كىرىپ كەلدى بۇ ئۆيگە كەچ گۇگۇمدا،</span></p>
<p dir="rtl" class="p2"><span class="s2">يۈدۈپ دەھشەت بىلەن غەمنى تۇلۇمدا.</span></p>
<p dir="rtl" class="p2"><span class="s2">شۇ سائەت كەتتى بۇ ئۆيدىن ئامانلىق،</span></p>
<p dir="rtl" class="p2"><span class="s2">ئىشىك، تۈڭلۈكتە ماراپ مىڭ يامانلىق.</span></p>
<p dir="rtl" class="p2"><span class="s2">نېچۈكتۇر بىر بالانى قىلدى تەيىن،</span></p>
<p dir="rtl" class="p2"><span class="s2">جىمى غەم لەشكىرى ھەم كەردى يايىن.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كېتىپ ئەلچى، ئارادىن بىردەم ئۆتمەي،</span></p>
<p dir="rtl" class="p2"><span class="s2">چولاق مەخسۇم خوتۇندىن گەپمۇ كۈتمەي،</span></p>
<p dir="rtl" class="p2"><span class="s2">دېدى:"گەپ شۇ، قېنى ئولتۇر ئىزىڭغا،</span></p>
<p dir="rtl" class="p2"><span class="s2">بەگ ھاجىمدەك كىشى چىقماس قىزىڭغا.</span></p>
<p dir="rtl" class="p2"><span class="s2">بىلەمسەن، كەلدى بىزگە بەختۇ ئامەت،</span></p>
<p dir="rtl" class="p2"><span class="s2">يىتىپتۇ ئەمدى ئىشقا ياخشى سائەت.</span></p>
<p dir="rtl" class="p2"><span class="s2">ئۆزى كىم ئۇ، بەگ ھاجىم-نامى مەشھۇر،</span></p>
<p dir="rtl" class="p2"><span class="s2">پۈتۈن قەشقەر ئىچىدە بىرلا مەسرۇر.</span></p>
<p dir="rtl" class="p2"><span class="s2">بەدۆلەت ھەم ئەمەلدار ھەمدە تەقۋا،</span></p>
<p dir="rtl" class="p2"><span class="s2">ئۇنىڭ قىلغان سۆزى ھەر جايدا پەتىۋا.</span></p>
<p dir="rtl" class="p2"><span class="s2">ئەگەر بىلسەم ئىدىم مەيلىنى زاتنىڭ،</span></p>
<p dir="rtl" class="p2"><span class="s2">دۇئاسىغا بېرىپ لەيلىنى زاتنىڭ،</span></p>
<p dir="rtl" class="p2"><span class="s2">ئۇلۇغ دەرگاھىغا قۇللۇق قىلاتتىم،</span></p>
<p dir="rtl" class="p2"><span class="s2">دۇئاسىنى يەنە كۆپرەك ئالاتتىم."</span></p>
<p dir="rtl" class="p2"><span class="s2">بۇ گەپلەرگە گۈلايىم ھېچ چىدالماي،</span></p>
<p dir="rtl" class="p2"><span class="s2">دېدى:"مەنمۇ گېپىمنى قىسقا ئېيتاي،</span></p>
<p dir="rtl" class="p2"><span class="s2">ئەگەرچە ئۇ كىشى بولسا كۈيئوغلۇم،</span></p>
<p dir="rtl" class="p2"><span class="s2">ئاتا دەملا ئۇنى ۋە ياكى ئوغلۇم؟"</span></p>
<p dir="rtl" class="p2"><span class="s2">بۇنى ئاڭلاپ چولاقنىڭ رەڭگى ئۆچتى،</span></p>
<p dir="rtl" class="p2"><span class="s2">غەزەپتىن تىترىدى، ئەرۋاھى ئۇچتى.</span></p>
<p dir="rtl" class="p2"><span class="s2">يۈگۈردى ئالدىغا، تىل سالدى دەرھال،</span></p>
<p dir="rtl" class="p2"><span class="s2">پۈتۈن ھويلا ئىچىدە قوپتى جاڭجال.</span></p>
<p dir="rtl" class="p2"><span class="s2">چولاق ئېيتتى:"دېمە بىلمەس سىرىمنى،</span></p>
<p dir="rtl" class="p2"><span class="s2">قىزىڭغا كۆزلىدىڭ كۆپتىن كېرىمنى.</span></p>
<p dir="rtl" class="p2"><span class="s2">تىلىڭغا ئالغۇچە بولما كېرىم دەپ،</span></p>
<p dir="rtl" class="p2"><span class="s2">يالاڭ تۆشكە ئاتا بولماق نومۇس گەپ."</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئۆزى قويدەك ياۋاش بىزنىڭ گۈلايىم</span></p>
<p dir="rtl" class="p2"><span class="s2">بۇ دورەم تۇرمىدى قاراپ مۇلايىم،</span></p>
<p dir="rtl" class="p2"><span class="s2">"بوغۇزلايمەن دېسەڭ، قويمۇ تېپىرلار"-</span></p>
<p dir="rtl" class="p2"><span class="s2">دېگەندەك، ئۇمۇ قىلدى گەپنى ئاشكار.</span></p>
<p dir="rtl" class="p2"><span class="s2">دېدىكىم:" قويمىدى بىچارە لەيلى،</span></p>
<p dir="rtl" class="p2"><span class="s2">ئۇنىڭمۇ يوقمىدى خاھىشى-مەيلى،</span></p>
<p dir="rtl" class="p2"><span class="s2">يالاڭ تۆش بولسىمۇ، ئۆز جورى ياخشى،</span></p>
<p dir="rtl" class="p2"><span class="s2">ئۆزىدەك ناتىۋان غەمخورى ياخشى."</span></p>
<p dir="rtl" class="p2"><span class="s2">چولاق سەكرەپ دېدىكىم:"ئەمدى گەپ بەس!</span></p>
<p dir="rtl" class="p2"><span class="s2">سېنىڭدەك تېگى پەسنىڭ كۆڭلىمۇ پەس."</span></p>
<p dir="rtl" class="p2"><span class="s2">شۇ گەپ بىرلە يەنە ئۇلغايدى جاڭجال،</span></p>
<p dir="rtl" class="p2"><span class="s2">گۈلايىم بوغچىسىنى تۈگدى دەرھال.</span></p>
<p dir="rtl" class="p2"><span class="s2">دالاندىن يىغلىغانچە لەيلىگۈل ھەم</span></p>
<p dir="rtl" class="p2"><span class="s2">گۈلايىمنىڭ قېشىغا چىقتى شۇ دەم.</span></p>
<p dir="rtl" class="p2"><span class="s2">يىغا-زارە بىلەن تولدى بۇ ھويلا،</span></p>
<p dir="rtl" class="p2"><span class="s2">ئاراغا كىردى ھەم بىر قانچە قوشنا.</span></p>
<p dir="rtl" class="p2"><span class="s2">چولاقمۇ تەمتىرەپ كۆپ چەكتى ۋايىم:</span></p>
<p dir="rtl" class="p2"><span class="s2">كېتىپ قالسا قىزى بىرلە گۈلايىم،</span></p>
<p dir="rtl" class="p2"><span class="s2">نېمە قىلسۇن چولاقنى ئەمدى ھاجى،</span></p>
<p dir="rtl" class="p2"><span class="s2">چىقىپ كەتمەمدۇ قولدىن بەختۇ تاجى.</span></p>
<p dir="rtl" class="p2"><span class="s2">شۇڭا، دەرھال بوشاتتى كۈلكە ئارىلاش،</span></p>
<p dir="rtl" class="p2"><span class="s2">يېلى قاچقان رېزىنكە توپقا ئوخشاش.</span></p>
<p dir="rtl" class="p2"><span class="s2">سالا بىرلە گۈلايىممۇ بېسىلدى،</span></p>
<p dir="rtl" class="p2"><span class="s2">لېكىن لەيلى شۇئان باغقا ئېتىلدى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">4</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كىرىپ باغقا يۆنەلدى كۆل تامان ئۇ،</span></p>
<p dir="rtl" class="p2"><span class="s2">بىراق ئالەم ئىدى زۇلمەت قاراڭغۇ.</span></p>
<p dir="rtl" class="p2"><span class="s2">نە كۆك گۈمبەز شاملىرىدىن ئەسەر بار،</span></p>
<p dir="rtl" class="p2"><span class="s2">نە كۆكنىڭ ئەركىسى ئايدىن خەۋەر بار.</span></p>
<p dir="rtl" class="p2"><span class="s2">شامالدا چايقىلار، دولقۇنلىنار كۆل،</span></p>
<p dir="rtl" class="p2"><span class="s2">لېۋىدە ئولتۇرار قىز، كۆزلىرى ھۆل.</span></p>
<p dir="rtl" class="p2"><span class="s2">گويا زۇلمەت قاراڭغۇ تۈن تۈپەيلى</span></p>
<p dir="rtl" class="p2"><span class="s2">بوغۇلغان بارچە جاننىڭ ئەركى-مەيلى.</span></p>
<p dir="rtl" class="p2"><span class="s2">نە بىر ئۈن سالسىچۇ ھەتتا چېكەتكە،</span></p>
<p dir="rtl" class="p2"><span class="s2">ئۇ ھەم گويا ئەسىر غەم بىرلە دەردكە.</span></p>
<p dir="rtl" class="p2"><span class="s2">پەقەت ئاچچىق غەزەپتىن ھۇۋلىغاندەك-</span></p>
<p dir="rtl" class="p2"><span class="s2">ۋە يا سەۋر-تاقىتى ھېچ قالمىغاندەك.</span></p>
<p dir="rtl" class="p2"><span class="s2">تۈمەندىن ئاڭلىنار دەردلىك سادالار،</span></p>
<p dir="rtl" class="p2"><span class="s2">سادا بىرلە يەنە ئوتلۇق نىدالار.</span></p>
<p dir="rtl" class="p2"><span class="s2">نىداكى، بارچە زۇلمەت تۈنگە لەنەت،</span></p>
<p dir="rtl" class="p2"><span class="s2">بۇ تۈندىنمۇ قاراڭغۇ كۈنگە لەنەت.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">دېدى لەيلى:"بۇ قانداق زامان بولدى،</span></p>
<p dir="rtl" class="p2"><span class="s2">بېشىمغا تاغ يىقىلدى، يامان بولدى.</span></p>
<p dir="rtl" class="p2"><span class="s2">گۈلى غۇنچە ئىدىم، بوراندا قالدىم،</span></p>
<p dir="rtl" class="p2"><span class="s2">نە بوران، بىر يامان شىۋىرغاندا قالدىم.</span></p>
<p dir="rtl" class="p2"><span class="s2">نە ئارمان تاڭ بىلەن تەڭ بىر ئېچىلسام،</span></p>
<p dir="rtl" class="p2"><span class="s2">يېتىپ ئارمانغا مەن، ئاندىن يۇمۇلسام.</span></p>
<p dir="rtl" class="p2"><span class="s2">نېتەي مەن بۇ زامانە شۇملۇقىنى،</span></p>
<p dir="rtl" class="p2"><span class="s2">ئۇنىڭ جانغا زەھەر-زوقلۇقىنى.</span></p>
<p dir="rtl" class="p2"><span class="s2">نېتەي مەن خورلۇقى ھەم كورلۇقىنى،</span></p>
<p dir="rtl" class="p2"><span class="s2">مېنىڭدەك ناتىۋانغا زورلۇقىنى!"</span></p>
<p dir="rtl" class="p2"><span class="s2">شۇنى ئېيتىپ كۆزىنى تىكتى كۆلگە،</span></p>
<p dir="rtl" class="p2"><span class="s2">ئەجەب مۇدھىش پىكىر كەلدى كۆڭۈلگە:</span></p>
<p dir="rtl" class="p2"><span class="s2">كۆزىنى يۇمسايۇ ھەم قىلسا غەيرەت،</span></p>
<p dir="rtl" class="p2"><span class="s2">قۇتۇلمامدۇ جىمى غەمدىن شۇ سائەت.</span></p>
<p dir="rtl" class="p2"><span class="s2">ھاياتلىق قانچە شېرىن، قانچە ياخشى،</span></p>
<p dir="rtl" class="p2"><span class="s2">ئۆلۈممۇ نۆۋىتىدە شۇنچە ياخشى...</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۇ چاغ كەلدى يىراقتىن نەي ساداسى،</span></p>
<p dir="rtl" class="p2"><span class="s2">يۈرەكنى تىتىرىتىپ مۇڭلۇق ناۋاسى.</span></p>
<p dir="rtl" class="p2"><span class="s2">جىمىلدى لەيلىمۇ شۇ نەينى ئاڭلاپ،</span></p>
<p dir="rtl" class="p2"><span class="s2">يۈرەك تىنماس ئىدى لېكىن تېپىرلاپ.</span></p>
<p dir="rtl" class="p2"><span class="s2">بېرىپ شۇئان يۆلەندى بىر تېرەككە،</span></p>
<p dir="rtl" class="p2"><span class="s2">ياقار ئوت نەي سەسى دەردلىك يۈرەككە.</span></p>
<p dir="rtl" class="p2"><span class="s2">كېلەر نەي سەسلىرى مەھەللە چېتىدىن،</span></p>
<p dir="rtl" class="p2"><span class="s2">بۇ غەمكىن كېچىنىڭ سۈكۈنىتىدىن؛</span></p>
<p dir="rtl" class="p2"><span class="s2">كېلەر نەي سەسلىرى باغلارنى ئاتلاپ،</span></p>
<p dir="rtl" class="p2"><span class="s2">ئۆزىگە مېھرىبان دىلبەرنى يادلاپ؛</span></p>
<p dir="rtl" class="p2"><span class="s2">كېلەر نەي سەسلىرى دىلدارنى ئىزدەپ،</span></p>
<p dir="rtl" class="p2"><span class="s2">كېرىمىڭ كەلدى، لەيلى،قېنى سەن دەپ؛</span></p>
<p dir="rtl" class="p2"><span class="s2">كېلەر نەي سەسلىرى كۈيلەپ ۋىسالنى،</span></p>
<p dir="rtl" class="p2"><span class="s2">گۆدەكلىك دەۋرىگە باشلاپ خىيالنى:</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا بىللە يۈرۈپ ئۆسكەن نەزەرباغ،</span></p>
<p dir="rtl" class="p2"><span class="s2">يۈگەنسىز تاي كەبى شوخ بالىلىق چاغ.</span></p>
<p dir="rtl" class="p2"><span class="s2">كېرىم يۈگۈرەر يالاڭۋاش ھەم يالاڭياغ،</span></p>
<p dir="rtl" class="p2"><span class="s2">بولۇپ لەيلى بىلەن ئويناشقا مۇشتاق.</span></p>
<p dir="rtl" class="p2"><span class="s2">چىقار لەيلى چېچى تال-تال ئۆرۈگلۈك،</span></p>
<p dir="rtl" class="p2"><span class="s2">يىغلىغاچ بالىلار، تىزىپ ئۆرۈكلۈك،</span></p>
<p dir="rtl" class="p2"><span class="s2">بولۇر بىردەم ئويۇن مۆككەننى تاپماق،</span></p>
<p dir="rtl" class="p2"><span class="s2">ۋەياكى بىرى قوغلاپ، بىرى قاچماق.</span></p>
<p dir="rtl" class="p2"><span class="s2">ئۆتەتتى بالىلىق شۇندا گۈزەل شاد،</span></p>
<p dir="rtl" class="p2"><span class="s2">نە دەردكە مۇپتىلا، نە چەكسىز پەرياد.</span></p>
<p dir="rtl" class="p2"><span class="s2">نە ئەمدى بولسا شۇ بەڭۋاش گۆدەكلىك،</span></p>
<p dir="rtl" class="p2"><span class="s2">يۈگۈرسە قېشىغا، بارسا يۈرەكلىك.</span></p>
<p dir="rtl" class="p2"><span class="s2">بىرى ئېيتسا تېپىشماق، بىرى تاپسا،</span></p>
<p dir="rtl" class="p2"><span class="s2">ۋەياكى ئۈجمىلىكتە بىللە چاپسا.</span></p>
<p dir="rtl" class="p2"><span class="s2">يا ئەمدى بولسىچۇ دۆڭلۈكتە مەكتەپ،</span></p>
<p dir="rtl" class="p2"><span class="s2">تېپىشقاندەك بولۇپ كاككۇك ۋە زەينەپ،</span></p>
<p dir="rtl" class="p2"><span class="s2">يېنىشسا ئۆيگە بىللە ئوينا-ئوينا،</span></p>
<p dir="rtl" class="p2"><span class="s2">مۇئەللىمنىڭ سۆزىنى ئويلا-ئويلا.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بىراق غەمسىز گۆدەكلىك ئۆمرى قانچە،</span></p>
<p dir="rtl" class="p2"><span class="s2">تۇيۇلدى كۆكتە چاقماق چاقنىغانچە.</span></p>
<p dir="rtl" class="p2"><span class="s2">قاچانكى جۇش ئۇرۇپ بىر ھېس ھارارەت،</span></p>
<p dir="rtl" class="p2"><span class="s2">كۆڭۈل مۈلكىدە قۇرغاچ بىر ئىمارەت،</span></p>
<p dir="rtl" class="p2"><span class="s2">بىرى سەزدى ئۆزىنى رابىئەدەك،</span></p>
<p dir="rtl" class="p2"><span class="s2">بىرى سەئدىن بولۇپ كۆيدى بەتەررەك.</span></p>
<p dir="rtl" class="p2"><span class="s2">ئۈزۈلدى ئىختىيار تىزگىنى دەھشەت،</span></p>
<p dir="rtl" class="p2"><span class="s2">يۈرەك قىلماس ئەقىلگە ئەمدى بەيئەت.</span></p>
<p dir="rtl" class="p2"><span class="s2">نېمەدۇر ئىستىگەن ئىسيانچى ئارمان</span></p>
<p dir="rtl" class="p2"><span class="s2">چاپار ھۇشسىز، يۈگەنسىز ھەم پەرىشان.</span></p>
<p dir="rtl" class="p2"><span class="s2">بىراق، قانۇن ئىدى قىزلارغا مۇتلەق،</span></p>
<p dir="rtl" class="p2"><span class="s2">شەرىئەت ھۆكىمىچە مەستۇرە بولماق.</span></p>
<p dir="rtl" class="p2"><span class="s2">شۇڭا ئۆتمەي ئۇزاق بوغۇلدى لەيلى،</span></p>
<p dir="rtl" class="p2"><span class="s2">بوغۇلدى تام ئىچىدە ھەممە مەيلى.</span></p>
<p dir="rtl" class="p2"><span class="s2">بوغۇلدى ئىختىيار، سۇندى نىھالى،</span></p>
<p dir="rtl" class="p2"><span class="s2">قەپەس ئىچرە ئەسىر بىر قۇش مىسالى.</span></p>
<p dir="rtl" class="p2"><span class="s2">بوغۇلدى ھەممە ئەرك، باشلاندى ھىجران،</span></p>
<p dir="rtl" class="p2"><span class="s2">پەقەت شۇ نەي ئىدى ئارادا قالغان.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">يېتىپ كەلسە شۇ نەينىڭ ئاھۇزارى،</span></p>
<p dir="rtl" class="p2"><span class="s2">كېتىپ قىز ئىلكىدىن بار ئىختىيارى،</span></p>
<p dir="rtl" class="p2"><span class="s2">چىقاتتى باغقا ئۇ تېپىپ باھانە،</span></p>
<p dir="rtl" class="p2"><span class="s2">تۆكۈپ ياش ئۈنچىسىنى دانە-دانە.</span></p>
<p dir="rtl" class="p2"><span class="s2">كۈتەتتى سەۋرسىز شۇ بىنەۋانى،</span></p>
<p dir="rtl" class="p2"><span class="s2">ۋەبەلكى نەي كەبى باغرى يارانى.</span></p>
<p dir="rtl" class="p2"><span class="s2">كۈتەتتى بىر تالاي چاغلار قاتارى،</span></p>
<p dir="rtl" class="p2"><span class="s2">يېقىن كەلمەس ئىدى لېكىن ئۇ يارى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">نە بولدىكى، بۈگۈن ئۆزگەردى ئەھۋال،</span></p>
<p dir="rtl" class="p2"><span class="s2">گويا يارغا ئايان بولمىش جىمى ھال.</span></p>
<p dir="rtl" class="p2"><span class="s2">كېلۇر نەي سەسلىرى ئاستا يېقىنلاپ،</span></p>
<p dir="rtl" class="p2"><span class="s2">يېقىنلاشقانسېرى ئاھى يېلىنجاپ،</span></p>
<p dir="rtl" class="p2"><span class="s2">كۆرۈنگەچ مانا تامدا بىر كۆلەڭگە،</span></p>
<p dir="rtl" class="p2"><span class="s2">يۈگۈردى لەيلى، سىغماي جانى تەنگە.</span></p>
<p dir="rtl" class="p2"><span class="s2">بىراق، شۇ چاغ چىقىپ باغقا تاراقلاپ،</span></p>
<p dir="rtl" class="p2"><span class="s2">"قېنى سەن" دەپ چولاق مەخسۇم ۋالاقلاپ.</span></p>
<p dir="rtl" class="p2"><span class="s2">كىيىپ باغنى بېشىغا سالدى چۇقان،</span></p>
<p dir="rtl" class="p2"><span class="s2">بۇزۇلدى ئىش تامام، بولدى يۈرەك قان.</span></p>
<p dir="rtl" class="p2"><span class="s2">يەنە ھىجران، جۇدالىق داغى پەرياد،</span></p>
<p dir="rtl" class="p2"><span class="s2">پەلەك قىلدى يەنە زۇلمىنى بۇنياد.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">*********</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئايا چەرخ، بۇ سېنىڭ پەيلىڭگە لەنەت،</span></p>
<p dir="rtl" class="p2"><span class="s2">قارارسىز ۋەھشىي شۇم مەيلىڭگە لەنەت!</span></p>
<p dir="rtl" class="p2"><span class="s2">نېمە بۇ مۇنچىلىك بىھۇدە ئازار،</span></p>
<p dir="rtl" class="p2"><span class="s2">ئاران يەتكەندە پۇرسەت ۋەسلى دىدار؟</span></p>
<p dir="rtl" class="p2"><span class="s2">ئەجەب تەتۈر ئىكەن ھۆكىمىڭ ھەمىشە،</span></p>
<p dir="rtl" class="p2"><span class="s2">مۇھەببەت ئەھلىگە زۇلمىڭ ھەمىشە!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئىككىنچى باب</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قەشقەر قىزى يۈزىدە</span></p>
<p dir="rtl" class="p2"><span class="s2">دانە-دانە خالى بار.</span></p>
<p dir="rtl" class="p2"><span class="s2">ماڭا ئېيتقان سۆزىدە</span></p>
<p dir="rtl" class="p2"><span class="s2">شېكەر دېسەم، بالى بار.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بىر كونا ژۇرنالدىن</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">نېچۈك ئاتقۇزدى تاڭنى لەيلى شۇ تۈن،</span></p>
<p dir="rtl" class="p2"><span class="s2">كۆزى ياشلىق، جىگەر-باغرى بولۇپ خۇن،</span></p>
<p dir="rtl" class="p2"><span class="s2">بۇنىڭ تەسۋىرىگە يوق مەندە بەرداش،</span></p>
<p dir="rtl" class="p2"><span class="s2">ئەگەر يازسام، كۆزۈمدىن تۆكۈلەر ياش.</span></p>
<p dir="rtl" class="p2"><span class="s2">ئۇنىڭدىن قىسسىگە تېز كۆچكىنىم خوپ،</span></p>
<p dir="rtl" class="p2"><span class="s2">جۇنۇن بىرلە ئادا بولمىغىنىم خوپ.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">***************</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">چولاق مەمنۇن بولۇپ بەگ ئەلچىسىدىن</span></p>
<p dir="rtl" class="p2"><span class="s2">(كۈتۈلگەندىن تولا نېسىۋىسىدىن)،</span></p>
<p dir="rtl" class="p2"><span class="s2">ئىچىگە خۇشلۇقىنى ياتقۇزالماي،</span></p>
<p dir="rtl" class="p2"><span class="s2">قىمىرلاپ ئورنىدا تاڭ ئاتقۇزالماي،</span></p>
<p dir="rtl" class="p2"><span class="s2">ئاران يەتتى-ئۇلاشتى تاڭ سەھەرگە،</span></p>
<p dir="rtl" class="p2"><span class="s2">سەھەر بىرلە كىرىپ كەتتى شەھەرگە.</span></p>
<p dir="rtl" class="p2"><span class="s2">خالايىققا ئۆزۈمنى كۆرسىتەي دەپ،</span></p>
<p dir="rtl" class="p2"><span class="s2">ئەتەي كىردى ساماۋارغا سەھەرلەپ.</span></p>
<p dir="rtl" class="p2"><span class="s2">كۆرۈنسە بىر تونۇش، كەلسە يېنىغا،</span></p>
<p dir="rtl" class="p2"><span class="s2">قىلىپ تەكلىپ ئۇنى چايۇ نېنىغا،</span></p>
<p dir="rtl" class="p2"><span class="s2">ئاچار سۆز شۇ زامان تېپىپ باھانە،</span></p>
<p dir="rtl" class="p2"><span class="s2">كۆيۆ ھەققىدە سۆزلەپ مەغرۇرانە.</span></p>
<p dir="rtl" class="p2"><span class="s2">ساماۋار ئەھلىمۇ ھەيران قېلىشتى،</span></p>
<p dir="rtl" class="p2"><span class="s2">چولاقنىڭ بەختىگە "بەللى" دېيىشتى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">2</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">چولاقنى شۇ ئورۇندا قالدۇرۇپ بىز،</span></p>
<p dir="rtl" class="p2"><span class="s2">گۈلايىملار قېشىغا يانىلى تېز.</span></p>
<p dir="rtl" class="p2"><span class="s2">بەگ ھاجى ئەلچىسى كەتكەچ بۇ يەردىن،</span></p>
<p dir="rtl" class="p2"><span class="s2">گۈلايىم ياخشىلىقنى كۈتمەي ئەردىن،</span></p>
<p dir="rtl" class="p2"><span class="s2">نېمە قىلماقنى بىلمەي بېشى قاتتى،</span></p>
<p dir="rtl" class="p2"><span class="s2">بېشى قاتماق نېمە، ھۇشىن يوقاتتى.</span></p>
<p dir="rtl" class="p2"><span class="s2">ئاياندۇر ھەممە گەپ، ئىش بولدى مۈشكۈل،</span></p>
<p dir="rtl" class="p2"><span class="s2">نە مۈشكۈلكى، ئۈمىدمۇ بولدى بىر كۈل.</span></p>
<p dir="rtl" class="p2"><span class="s2">ئاسان بولماس ئىدى شىرغا تۇتۇلماق،</span></p>
<p dir="rtl" class="p2"><span class="s2">لېكىن مۈشكۈل بەگ ھاجىدىن قۇتۇكماق.</span></p>
<p dir="rtl" class="p2"><span class="s2">سەۋەب: شىر قوغلىسا، قاچماققا ئىمكان-</span></p>
<p dir="rtl" class="p2"><span class="s2">تاپار ئاھۇ، ئەگەر بولسا تىرىك جان.</span></p>
<p dir="rtl" class="p2"><span class="s2">بىراق، بۇ بەگ ھاجى بىر بالادۇر،</span></p>
<p dir="rtl" class="p2"><span class="s2">كىمىكى ئۇچرىسا، بەختى قارادۇر.</span></p>
<p dir="rtl" class="p2"><span class="s2">شۇنى ئويلاپ گۈلايىم تىترە-تىترە،</span></p>
<p dir="rtl" class="p2"><span class="s2">كۆزىدىن ياش تۆكۈپ ھەم قەترە-قەترە.</span></p>
<p dir="rtl" class="p2"><span class="s2">قۇچاقلار لەيلىنى، ساقلاي دېگەندەك،</span></p>
<p dir="rtl" class="p2"><span class="s2">ئۇنى باغرى بىلەن ئاسراي دېگەندەك.</span></p>
<p dir="rtl" class="p2"><span class="s2">لېكىن لەيلى بۆلەك ئويلار بىلەن بەند،</span></p>
<p dir="rtl" class="p2"><span class="s2">ئۇنىڭ بۇ ئويلىرى ئىقبالغا پەيۋەند.</span></p>
<p dir="rtl" class="p2"><span class="s2">سەھەردە خالىي قالغان باغ ۋە ھويلا،</span></p>
<p dir="rtl" class="p2"><span class="s2">چىقىپ لەيلىمۇ باغقا ئويلا-ئويلا،</span></p>
<p dir="rtl" class="p2"><span class="s2">سۈزۈك كۆل لېۋىدە ئولتۇردى جىم-جىم،</span></p>
<p dir="rtl" class="p2"><span class="s2">بۇنى كۆرگەچ يېتىپ كەلدى گۈلايىم.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">دېدى:"ۋاي شورى قۇرغۇ شۇم پېشانەم،</span></p>
<p dir="rtl" class="p2"><span class="s2">نېمە بولغاي كۆزۈمدە قۇرۇسا نەم؛</span></p>
<p dir="rtl" class="p2"><span class="s2">بېشىمدىن كەتمىدى ھەسرەت-نادامەت،</span></p>
<p dir="rtl" class="p2"><span class="s2">ماڭا يولداش ھەمىشە دەردۇ كۈلپەت.</span></p>
<p dir="rtl" class="p2"><span class="s2">جاپا بىرلە قىرىقتىن ئاشتى ياشىم،</span></p>
<p dir="rtl" class="p2"><span class="s2">زەھەر بولدى ھەمىشە يېگەن ئاشىم.</span></p>
<p dir="rtl" class="p2"><span class="s2">نە كۆڭلۈڭ تىندى بىر كۈن، كۆردى لەززەت،</span></p>
<p dir="rtl" class="p2"><span class="s2">نە ئەردىن تەلىيىم، نە كۆردۈم ئىززەت.</span></p>
<p dir="rtl" class="p2"><span class="s2">مېنىڭدەك بولمىغايسەن لەيلى دەيتتىم،</span></p>
<p dir="rtl" class="p2"><span class="s2">كېچەلەر ئۇخلىماي بەختىڭ تىلەيتتىم.</span></p>
<p dir="rtl" class="p2"><span class="s2">قېرىشتى بۇ پەلەك، كاج كەلدى تەلەي،</span></p>
<p dir="rtl" class="p2"><span class="s2">نېمىكى تىلىدىم، ئۇ قاچتى كەلمەي."</span></p>
<p dir="rtl" class="p2"><span class="s2">دېدى لەيلى:"ئانا بولماڭ پەرىشان،</span></p>
<p dir="rtl" class="p2"><span class="s2">پەرىشانلىق بىلەن كۆپ قىينىماڭ جان.</span></p>
<p dir="rtl" class="p2"><span class="s2">نېمىكى كەلسە باشقا ئۆز شورۇم دەي،</span></p>
<p dir="rtl" class="p2"><span class="s2">گۇناھىم قىز تۇغۇلماق، مەن نە ئەيلەي!</span></p>
<p dir="rtl" class="p2"><span class="s2">مېنىڭ بەختىم ئۈچۈن شۇنچە ئەلەملەر-</span></p>
<p dir="rtl" class="p2"><span class="s2">چېكىپ شامۇسەھەر كۆپ دەردۇ غەملەر،</span></p>
<p dir="rtl" class="p2"><span class="s2">بېشىمدا بولدىڭىز پەرۋانە گويا،</span></p>
<p dir="rtl" class="p2"><span class="s2">ئېقىپ كۆزدىن تولا ياش، بولدى دەريا.</span></p>
<p dir="rtl" class="p2"><span class="s2">لېكىن،جانىم ئانا، مەن شۇنى ئېيتاي،</span></p>
<p dir="rtl" class="p2"><span class="s2">بۇ كۆز ياشلار قاچان تاشنى ئېرىتكەي؟</span></p>
<p dir="rtl" class="p2"><span class="s2">تىلەك بىر گەپ ئىكەن، تەقدىرمۇ باشقا،</span></p>
<p dir="rtl" class="p2"><span class="s2">قاچان باقتى زامان ئاققان بۇ ياشقا؟</span></p>
<p dir="rtl" class="p2"><span class="s2">ئۇنىڭدىن چۆل-باياۋان نەدە سەن دەپ،</span></p>
<p dir="rtl" class="p2"><span class="s2">كېرىم بىرلە كېتەي مەن پۈتكۈزۈپ گەپ.</span></p>
<p dir="rtl" class="p2"><span class="s2">تىلەيمەن ئانىلىق دۇئايىڭىزنى،</span></p>
<p dir="rtl" class="p2"><span class="s2">قىلاي قىبلەم ھەمىشە دەرگاھىڭىزنى."</span></p>
<p dir="rtl" class="p2"><span class="s2">بۇنى ئاڭلاپ گۈلايىم بولدى ھالسىز،</span></p>
<p dir="rtl" class="p2"><span class="s2">نېمە ئېيتارغا ھەم قالدى ئامالسىز.</span></p>
<p dir="rtl" class="p2"><span class="s2">پەقەت چوڭقۇر خىيالغا چۆمدى بىردەم،</span></p>
<p dir="rtl" class="p2"><span class="s2">يىلان چاققان كىشىدەك تولغىنىپ ھەم.</span></p>
<p dir="rtl" class="p2"><span class="s2">يەنە شۇ خۇنپەرەس ئەجدىھانى ئەسلەر،</span></p>
<p dir="rtl" class="p2"><span class="s2">ئۇنىڭدىن چاچرىغان زەھەرنى ئەسلەر.</span></p>
<p dir="rtl" class="p2"><span class="s2">قايان بارسا ئۇنىڭ شۇم تىرنىقى بار،</span></p>
<p dir="rtl" class="p2"><span class="s2">ئۇنىڭدىنمۇ يامانراق يارلىقى بار.</span></p>
<p dir="rtl" class="p2"><span class="s2">يەنە چۆللەر ئارا ئۆي-ماكانسىز،</span></p>
<p dir="rtl" class="p2"><span class="s2">نېمە غۇربەت چۈشەر باشقا ئامانسىز.</span></p>
<p dir="rtl" class="p2"><span class="s2">نېمە قىلماق كېرەك؟ بەك ئەزدى قايغۇ،</span></p>
<p dir="rtl" class="p2"><span class="s2">جۇدالىق كۈنلىرى ئۇندىن قاراڭغۇ.</span></p>
<p dir="rtl" class="p2"><span class="s2">لېكىن، راست ئېيتتى قىز، جىم تۇرغۇلۇقمۇ؟</span></p>
<p dir="rtl" class="p2"><span class="s2">يېسەڭمۇ مەيلى دەپ، ئولتۇرغۇلۇقمۇ؟</span></p>
<p dir="rtl" class="p2"><span class="s2">"يېتىپ قالغۇچە ئەمدى بىر ئېتىپ قال"-</span></p>
<p dir="rtl" class="p2"><span class="s2">دېگەن سۆز بولغۇسىدۇر ياخشى بىر پال.</span></p>
<p dir="rtl" class="p2"><span class="s2">شۇ ئويلاردىن كېيىن غەمكىن تەبەسسۇم،</span></p>
<p dir="rtl" class="p2"><span class="s2">تەبەسسۇمكى، رىزالىق بولدۇم مەلۇم.</span></p>
<p dir="rtl" class="p2"><span class="s2">بۇنى لەيلى كۆرۈپ، كۈلدى-يېيىلدى،</span></p>
<p dir="rtl" class="p2"><span class="s2">نە كۈلدى، خۇددى بىر گۈلدەك ئېچىلدى.</span></p>
<p dir="rtl" class="p2"><span class="s2">ئېسىلدى ئانىنىڭ بوينىغا دەرھال،</span></p>
<p dir="rtl" class="p2"><span class="s2">سۈزۈك كۆل يۈزىدە ئەكىس ئەتتى بۇ ھال.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">3</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۈكۈر كىم، كەلدى پۇرسەت مەن ئۈچۈن ھەم،</span></p>
<p dir="rtl" class="p2"><span class="s2">قىلاي رەسساملىقىمنى ئەمدى بىردەم.</span></p>
<p dir="rtl" class="p2"><span class="s2">سىزاي لەيلى ئۈچۈن تەسۋىرىي سۈرەت،</span></p>
<p dir="rtl" class="p2"><span class="s2">ئەگەر ئىلھام قولۇمغا بەرسە قۇۋۋەت.</span></p>
<p dir="rtl" class="p2"><span class="s2">بىراق، كۈتمەڭ ئۇنى رەڭدار-بوياقلىق،</span></p>
<p dir="rtl" class="p2"><span class="s2">بوياققا ئىستېدات، رايىمۇ چاغلىق.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا ئاددىي بىر ئۇيغۇر قىزى سىزگە،</span></p>
<p dir="rtl" class="p2"><span class="s2">تونۇشتۇر قارا سۇمبۇل چېچى بىزگە.</span></p>
<p dir="rtl" class="p2"><span class="s2">يۈزى ئايدەك دېمەيمەن، چۈنكى ئايدا</span></p>
<p dir="rtl" class="p2"><span class="s2">ئۇنىڭدەك مېھىرنىڭ يالقۇنى قايدا؟</span></p>
<p dir="rtl" class="p2"><span class="s2">ئۇنىڭ مەڭزىدىكى بىر دانە خالى</span></p>
<p dir="rtl" class="p2"><span class="s2">ياراشقان شۇنچىلىك، گويا جامالى-</span></p>
<p dir="rtl" class="p2"><span class="s2">ئۇنىڭسىز بولمىغاي گۈلشەندە رەنا،</span></p>
<p dir="rtl" class="p2"><span class="s2">نە قىلغاي ئايدىكى داغلارغا مەنا؟</span></p>
<p dir="rtl" class="p2"><span class="s2">دېمەك ئاي تەڭلىشەلمەس بۇ چىرايغا،</span></p>
<p dir="rtl" class="p2"><span class="s2">پەقەت مۇڭلۇقلۇقى ئوخشايتتى ئايغا.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">گۈزەللەر كۆزىنى ھېچ ئىختىلاپسىز</span></p>
<p dir="rtl" class="p2"><span class="s2">"گويا چولپان"دېگەن شائىر ھېسابسىز.</span></p>
<p dir="rtl" class="p2"><span class="s2">لېكىن بۇ قىز كۆزىنى ئۈنچە مەسرۇر-</span></p>
<p dir="rtl" class="p2"><span class="s2">دېيىشكە يوق مېنىڭدە باي تەسەۋۇر.</span></p>
<p dir="rtl" class="p2"><span class="s2">نە چولپان جىلۋىسى، بىبەھرى نۇرى،</span></p>
<p dir="rtl" class="p2"><span class="s2">نە ئويناق ئەركە قىزنىڭ شوخ غورۇرى-</span></p>
<p dir="rtl" class="p2"><span class="s2">تېپىلماس لەيلىنىڭ كۆزىدە ھەرگىز،</span></p>
<p dir="rtl" class="p2"><span class="s2">ئەزەلدىن كۆپ خىيالچان چۈنكى بۇ قىز.</span></p>
<p dir="rtl" class="p2"><span class="s2">تاپاي نەدىن ئۇنىڭ تەسۋىرىگە سۆز،</span></p>
<p dir="rtl" class="p2"><span class="s2">پەقەت ئاھۇدا بار شۇنداق ئوماق كۆز.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">يامان كۆزلەر بۇ كۆزگە چۈشمىگەي دەپ،</span></p>
<p dir="rtl" class="p2"><span class="s2">كېچەيۇ كۈندۈزى دائىم غېمىن يەپ،</span></p>
<p dir="rtl" class="p2"><span class="s2">ئۇزۇن كىرپىكلىرى بىدار ھەمىشە،</span></p>
<p dir="rtl" class="p2"><span class="s2">نە بىدار، ساقچىدەك ھۇشىيار ھەمىشە.</span></p>
<p dir="rtl" class="p2"><span class="s2">كىمىكى بىر قاراپ قويسا ئۇ كۆزگە،</span></p>
<p dir="rtl" class="p2"><span class="s2">تېگەر بىر ئوق كەبى كىرپىك شۇ كۆزگە.</span></p>
<p dir="rtl" class="p2"><span class="s2">بۇ ئوقكى تەگسە گەر يا جاننى ئالماي،</span></p>
<p dir="rtl" class="p2"><span class="s2">ۋە يا جان ئالمىسا، مەيلىگە قويماي،</span></p>
<p dir="rtl" class="p2"><span class="s2">قىلار دىلنى ئەسىر قارماق مىسالى،</span></p>
<p dir="rtl" class="p2"><span class="s2">ئۇنىڭدىن قۇتۇلۇشنىڭ يوق ئامالى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قەلەمدەك قاشلىرى دەپ قانچە شائىر،</span></p>
<p dir="rtl" class="p2"><span class="s2">گۈزەللەر تەئرىپىگە بولدى ماھىر.</span></p>
<p dir="rtl" class="p2"><span class="s2">ئەگەرچە لەيلىنى دېسەك قەلەم قاش،</span></p>
<p dir="rtl" class="p2"><span class="s2">ئۇنىڭ ھەر قېشىغا بىر مەنە يولداش.</span></p>
<p dir="rtl" class="p2"><span class="s2">نەۋائىينىڭ قولى تۇتقان قەلەمدۇر،</span></p>
<p dir="rtl" class="p2"><span class="s2">ئۇنىڭ ھەربىر تېلى بىر ئىشىق-ئەلەمدۇر.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">فۇزۇلى دەرد بىلەن سىزغاندا سۈرەت،</span></p>
<p dir="rtl" class="p2"><span class="s2">دېدى ئۆز لەيلىسىنى سەۋرى قامەت.</span></p>
<p dir="rtl" class="p2"><span class="s2">لېكىن قەشقەر قىزىنىڭ بويىغا خاس-</span></p>
<p dir="rtl" class="p2"><span class="s2">تەسەۋۇرنى تاپالماي، ئەييۇھەنناس.</span></p>
<p dir="rtl" class="p2"><span class="s2">تىلىم تىترەپ، دىلىم كۆپ چەكتى دىشۋار،</span></p>
<p dir="rtl" class="p2"><span class="s2">سەۋەبكى بىزدە نە"سەۋرى" سۆزى بار؟</span></p>
<p dir="rtl" class="p2"><span class="s2">ئۇنىڭدىن ياخشىسى ئۆز سۆزىمىزچە-</span></p>
<p dir="rtl" class="p2"><span class="s2">قىلاي تەسۋىر: بۇ قىزنىڭ بويى غۇنچە.</span></p>
<p dir="rtl" class="p2"><span class="s2">جاھاندا غۇنچە بوي قىز بەلكى كۆپتۇر،</span></p>
<p dir="rtl" class="p2"><span class="s2">لېكىن ھېچقايسىسى لەيلىچە يوقتۇر.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">دېمەك بارچە گۈزەللىك خەزىنىسىدە</span></p>
<p dir="rtl" class="p2"><span class="s2">ۋە يا جۇشقۇن لاتاپەت باغچىسىدە،</span></p>
<p dir="rtl" class="p2"><span class="s2">نېمىكى بولسا شۇندىن دەستە-دەستە-</span></p>
<p dir="rtl" class="p2"><span class="s2">بېرىلگەن لەيلىگە شۇنچە نېسىۋە.</span></p>
<p dir="rtl" class="p2"><span class="s2">پەقەت شوخلۇق، غورۇرلۇق چەشمەسىدىن،</span></p>
<p dir="rtl" class="p2"><span class="s2">تەمەننا نازىنىڭ كەرەشمىسىدىن.</span></p>
<p dir="rtl" class="p2"><span class="s2">نېچۈندۇر تەگمىگەن بۇ گۈل پەرىگە،</span></p>
<p dir="rtl" class="p2"><span class="s2">نە گۈلكى بارچە گۈللەر سەرۋرىگە.</span></p>
<p dir="rtl" class="p2"><span class="s2">تۈرۈپ يەڭ باغدا ئەمگەك قىلسا گاھ-گاھ،</span></p>
<p dir="rtl" class="p2"><span class="s2">ۋە ياكى چاق ئېگىرسە ئۆيدە تەنھا،</span></p>
<p dir="rtl" class="p2"><span class="s2">قىلاتتى ناخشىنى ھەمراھ ۋە لېكىن-</span></p>
<p dir="rtl" class="p2"><span class="s2">ئىدى بۇ ناخشىلار مۇڭلۇق ۋە غەمكىن.</span></p>
<p dir="rtl" class="p2"><span class="s2">گۆدەك چاغدا مۆكۈشمەك ئويناشتىمۇ قىز،</span></p>
<p dir="rtl" class="p2"><span class="s2">ئەمەستى بالىلاردەك شوخ ۋە ئەنسىز.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بىراق، لەيلى شۇ تاپتا غەيرىي بىر قىز-</span></p>
<p dir="rtl" class="p2"><span class="s2">بولۇپ قالدى، ئاجايىپ شوخ ۋە كەپسىز.</span></p>
<p dir="rtl" class="p2"><span class="s2">بايا كۆرگەچ گۈلايىمدا تەبەسسۇم،</span></p>
<p dir="rtl" class="p2"><span class="s2">بۇنى بىر رازىلىق دەپ شۇنچە مەسۇم-</span></p>
<p dir="rtl" class="p2"><span class="s2">بوۋاقتەك بىغۇبار زوققا تولۇپ ئۇ،</span></p>
<p dir="rtl" class="p2"><span class="s2">ئېسىلدى ئانىنىڭ بوينىغا دەررۇ.</span></p>
<p dir="rtl" class="p2"><span class="s2">ئېسىلدى، تاپتى گويا باشپاناھنى،</span></p>
<p dir="rtl" class="p2"><span class="s2">ۋىسال ئارزۇسىغا ھەم رەمنەمانى.</span></p>
<p dir="rtl" class="p2"><span class="s2">ئېسىلدى، كۆزدە ياش، ئۈمىد، ھاياجان،</span></p>
<p dir="rtl" class="p2"><span class="s2">گۈلايىم قەلبىنى ھەم باستى تۇغيان.</span></p>
<p dir="rtl" class="p2"><span class="s2">دېدى يىغلاپ گۈلايىم:"مەن نېمە دەي،</span></p>
<p dir="rtl" class="p2"><span class="s2">پەلەكنىڭ كاجلىقىدىن كىمگە نالەي!</span></p>
<p dir="rtl" class="p2"><span class="s2">بۇيان تارتسام ھارۋا سۇنار، نېتەي مەن،</span></p>
<p dir="rtl" class="p2"><span class="s2">ئۇيان تارتسام ئۆكۈز ئۆلەر، نېتەي مەن.</span></p>
<p dir="rtl" class="p2"><span class="s2">كېتەرسەن، مەن قالارمەن بۇ ماكاندا،</span></p>
<p dir="rtl" class="p2"><span class="s2">نېمە خوۋلۇق بولار ئەمدى جاھاندا؟</span></p>
<p dir="rtl" class="p2"><span class="s2">ئىزا ھەم تەنە-دەشنەم، دوقمۇ چاغلىق،</span></p>
<p dir="rtl" class="p2"><span class="s2">ئۆتەر ئۆمرۈممۇ بىر-بىر ساناقلىق.</span></p>
<p dir="rtl" class="p2"><span class="s2">ئۆلۈم ئاسان ئىدى ئايرىلمىغىمدىن،</span></p>
<p dir="rtl" class="p2"><span class="s2">قانىتىمنىڭ سۇنۇپ قايرىلمىغىدىن،</span></p>
<p dir="rtl" class="p2"><span class="s2">لېكىن بولماي سېنىڭ بەختىڭگە زامىن،</span></p>
<p dir="rtl" class="p2"><span class="s2">ئىلاھا، يەت قىزىم مەقسەتكە، ئامىن!"</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئانا بەرگەچ دۇئاسىنى مۇئەييەن،</span></p>
<p dir="rtl" class="p2"><span class="s2">كېڭەش بىرلە جىمى ئىش بولدى جەزمەن:</span></p>
<p dir="rtl" class="p2"><span class="s2">كېرىم كەلسە ئەگەر كەچتە سوراقلاپ،</span></p>
<p dir="rtl" class="p2"><span class="s2">ئۇنىڭ بىرلە كۆرۈشكەي بىر ئاماللاپ.</span></p>
<p dir="rtl" class="p2"><span class="s2">ئەگەرچە كەلمىسە يا چىقسا توسقۇن،</span></p>
<p dir="rtl" class="p2"><span class="s2">تېپىپ بىر چارە-تەدبىر ئەتە-ئۆگۈن،</span></p>
<p dir="rtl" class="p2"><span class="s2">خەۋەر قىلغۇزغۇلۇق بۇنى گۈلايىم</span></p>
<p dir="rtl" class="p2"><span class="s2">(كېلىپ قالغاي ئۆزى كەچتە، ئىلاھىم).</span></p>
<p dir="rtl" class="p2"><span class="s2">ئۈمىد، ئارزۇ، ۋىسالغا تەلپۈنۈپ دىل،</span></p>
<p dir="rtl" class="p2"><span class="s2">نىجاتلىقنى تىلىدىيۇ، شۇنچە شېرىن،</span></p>
<p dir="rtl" class="p2"><span class="s2">ھامان ياشلىق ئىدى كۆزلەر ۋە لېكىن.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">***</span></p>
<p dir="rtl" class="p2"><span class="s2">ئايا چەرخ، قىل بۇ نۆۋەت بىر مۇررۇۋۋەت،</span></p>
<p dir="rtl" class="p2"><span class="s2">زۇلۇم،بىدادلىقىڭنى قوي بۇ نۆۋەت.</span></p>
<p dir="rtl" class="p2"><span class="s2">يېتەر شۇنچە ئۇنى كۆيدۈرگىنىڭمۇ،</span></p>
<p dir="rtl" class="p2"><span class="s2">پىراق بىرلە تىرىك ئۆلتۈرگىنىڭمۇ!</span></p>
<p dir="rtl" class="p2"><span class="s2">ئۈمىدگە يېتىپ بىچارە لەيلى،</span></p>
<p dir="rtl" class="p2"><span class="s2">نىجات تاپقاي دىلى مىڭ پارە لەيلى.</span></p>
<p dir="rtl" class="p2"><span class="s2">قەلەم، سەنمۇ بۇ گەپنى ئەمدى بەس قىل،</span></p>
<p dir="rtl" class="p2"><span class="s2">نېمە بۇ ئىلتىجا، ئىشنى ھەۋەس قىل.</span></p>
<p dir="rtl" class="p2"><span class="s2">قېنى لەيلى ئۈچۈن مەجنۇن كېرىمىڭ،</span></p>
<p dir="rtl" class="p2"><span class="s2">ئۆزۈڭدەك باغرى خۇن، مەھزۇن كېرىمىڭ؟</span></p>
<p dir="rtl" class="p2"><span class="s2">ئۇنى كەلتۈر، قېنى خىلۋەتتە كەلتۈر،</span></p>
<p dir="rtl" class="p2"><span class="s2">ۋىسال باغىغا تېز سۈرئەتتە كەلتۈر!</span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2">ئۈچىنچى باب</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">پايدىسىز بىر پارچە گۆشتىنلا ئىبارەتتۇر يۈرەك،</span></p>
<p dir="rtl" class="p2"><span class="s2">پارە-پارە كەسمىسە ئىشىق-مۇھەببەت قايچىسى.</span></p>
<p dir="rtl" class="p2"><span class="s2">-ئابدۇللا توقاي</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كېرىم ئاجىز تېرىمچى بىر ماكاننىڭ،</span></p>
<p dir="rtl" class="p2"><span class="s2">تىكەندەك ئوغلى ئىدى توختىكامنىڭ.</span></p>
<p dir="rtl" class="p2"><span class="s2">كىشىنىڭ يېرىگە ئەر ئۆمرى ئىشلەپ،</span></p>
<p dir="rtl" class="p2"><span class="s2">ھامان قالغاچ يەنە لېۋىنى چىشلەپ.</span></p>
<p dir="rtl" class="p2"><span class="s2">تۈگۈپ بىر كۈن بېلىگە زاغرا ناننى،</span></p>
<p dir="rtl" class="p2"><span class="s2">سېلىپ ئۆشنىسىگە ياماق چاپاننى،</span></p>
<p dir="rtl" class="p2"><span class="s2">شۇ كەتكەنچە ئاتا تاغ ئارقسىغا</span></p>
<p dir="rtl" class="p2"><span class="s2">("بەخت تاپماق"ئۈچۈن ئۆيۋاقىسىغا)،</span></p>
<p dir="rtl" class="p2"><span class="s2">بۇ يۇرتقا قايتمىدى، شۇ بولدى بانا،</span></p>
<p dir="rtl" class="p2"><span class="s2">يېنىشلاپ قانچە رەت قايتسىمۇ تۇرنا.</span></p>
<p dir="rtl" class="p2"><span class="s2">شۇ يىللار ئىچىدە بۇ بىقارار چەرخ،</span></p>
<p dir="rtl" class="p2"><span class="s2">يولىدا ئوڭ ۋە سولنى قىلمايىن پەرق،</span></p>
<p dir="rtl" class="p2"><span class="s2">ئوقۇپ بارچە بالا-شۇملۇققا ئەپسۇن،</span></p>
<p dir="rtl" class="p2"><span class="s2">تىرىلدى گۆرىدىن گوياكى پىرئۇۋن.</span></p>
<p dir="rtl" class="p2"><span class="s2">سوقۇپ بوران،جۇدۇن-چاپقۇن، شىۋىرغان،</span></p>
<p dir="rtl" class="p2"><span class="s2">تۇمۇغ دەھشىتىدە قالدى تىيانشان.</span></p>
<p dir="rtl" class="p2"><span class="s2">تارىمنىڭ ياقىسى يىرتىلدى نەچچە،</span></p>
<p dir="rtl" class="p2"><span class="s2">ئاياغ ئاستىدا قالدى لالە-غۇنچە،</span></p>
<p dir="rtl" class="p2"><span class="s2">كىمىكى ئەرك دېدى، باش قالدى تەنسىز،</span></p>
<p dir="rtl" class="p2"><span class="s2">كۆمۈلدى نى ئەجىب ئەرلەر كېپەنسىز.</span></p>
<p dir="rtl" class="p2"><span class="s2">ئاساۋ، قارىغۇ ئەجەل ھەر ياندا كەزدى،</span></p>
<p dir="rtl" class="p2"><span class="s2">كىمىكى ئۇچرىدى، دەسسىدى، ئەزدى.</span></p>
<p dir="rtl" class="p2"><span class="s2">ئۈچەيلەر ئىلىنىپ جاڭگال گىياھى</span></p>
<p dir="rtl" class="p2"><span class="s2">شامالدا ھۇشقىتار ماتەم ناۋاسى.</span></p>
<p dir="rtl" class="p2"><span class="s2">گويا قۇشخانىغا ئايلاندى ئۆلكە،</span></p>
<p dir="rtl" class="p2"><span class="s2">پۇراپ قان، يامرىدى چىلبۆرە، تۈلكە.</span></p>
<p dir="rtl" class="p2"><span class="s2">كۆرۈنگەن ھەممە دۆڭ شېھىت مازارى،</span></p>
<p dir="rtl" class="p2"><span class="s2">سۆڭەكلەردىن تىكىلدى"شېڭ"مۇنارى.</span></p>
<p dir="rtl" class="p2"><span class="s2">تىرىكلەر چۆرە-قۇل، ئىت ئورنىدا خار،</span></p>
<p dir="rtl" class="p2"><span class="s2">ئۆزىنىڭ يۇرتىدا غۇربەتكە دۇچار.</span></p>
<p dir="rtl" class="p2"><span class="s2">پىيالە سۇندى ھەم تۆكۈلدى شەربەت،</span></p>
<p dir="rtl" class="p2"><span class="s2">نىكاھ تەنتەنىسى بولدى مۇسىبەت.</span></p>
<p dir="rtl" class="p2"><span class="s2">يۇلار چاچ ئانىلار ئوغۇل غېمىدە،</span></p>
<p dir="rtl" class="p2"><span class="s2">ئوغۇللار قاتمۇ-قات تۈرمە ئىچىدە.</span></p>
<p dir="rtl" class="p2"><span class="s2">كېلىننىڭ چاچلىرى ئاقاردى بىۋاخ،</span></p>
<p dir="rtl" class="p2"><span class="s2">بوۋاقلار زەنىخى ھەم ئۆچتى بىچاغ.</span></p>
<p dir="rtl" class="p2"><span class="s2">ئەگەرچە بىر ئۆمۈر يازسا مۇئەررىخ،</span></p>
<p dir="rtl" class="p2"><span class="s2">نېچۈك پۈتكەي بۇ قانلىق ئەسىرى تارىخ.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">يەنە تويماي قارارسىز چەرخ شۇنچە قانغا،</span></p>
<p dir="rtl" class="p2"><span class="s2">"قىيامەت"دەھشىتىنى سالدى جانغا.</span></p>
<p dir="rtl" class="p2"><span class="s2">زاۋالنى ئاز كۆرۈپ، ئەكەلدى تۈننى،</span></p>
<p dir="rtl" class="p2"><span class="s2">قارا تۈنگە قوشۇپ ئاچچىق تۈتۈننى.</span></p>
<p dir="rtl" class="p2"><span class="s2">گومىنداڭ كەلدى يۇرتقا، بولدى پاشا،</span></p>
<p dir="rtl" class="p2"><span class="s2">قولىدا قامچىسى، ئاغزىدا غاڭزا.</span></p>
<p dir="rtl" class="p2"><span class="s2">كۈلىنى قاقتى بىزنىڭ بېشىمىزغا،</span></p>
<p dir="rtl" class="p2"><span class="s2">پۇتىنى چىلىدى كۆز يېشىمىزغا.</span></p>
<p dir="rtl" class="p2"><span class="s2">نېچۈك بۇلغاتسا چاڭجىياڭ سۇلىرىنى،</span></p>
<p dir="rtl" class="p2"><span class="s2">تارىمغا چاچتى شۇنچە زەھىرىنى.</span></p>
<p dir="rtl" class="p2"><span class="s2">ئاۋۋال باشلاپ بوغۇزلاپ كۆمدى پەننى،</span></p>
<p dir="rtl" class="p2"><span class="s2">مائارىپ دېسە كىم، سالدى كىشەننى.</span></p>
<p dir="rtl" class="p2"><span class="s2">بۇزۇپ مەكتەپنى قىلدى بىر گۆرىستان،</span></p>
<p dir="rtl" class="p2"><span class="s2">تىياتىر ۋە كۇلۇبلار بولدى يىڭفاڭ.</span></p>
<p dir="rtl" class="p2"><span class="s2">تىرىلدى سوپى-ئىشانلىق جاھالەت،</span></p>
<p dir="rtl" class="p2"><span class="s2">تۇماندەك قاپلىدى ئاسماننى زۇلمەت.</span></p>
<p dir="rtl" class="p2"><span class="s2">"قىزىلپاچاق" ئاتالدى ھەر زىيالىي،</span></p>
<p dir="rtl" class="p2"><span class="s2">كۈنى شورلۇق، ئايانچلىق بولدى ھالى.</span></p>
<p dir="rtl" class="p2"><span class="s2">كىمىكى داد دېسە، كەستى تىلىنى،</span></p>
<p dir="rtl" class="p2"><span class="s2">تىلى تۇرماق، تۆكۈپ ئىچتى قېنىنى.</span></p>
<p dir="rtl" class="p2"><span class="s2">خۇسۇسەن يۈرگۈزۈپ ئىرقىي سىياسەت،</span></p>
<p dir="rtl" class="p2"><span class="s2">خەلقلەر ئىچىگە سالدى ئاداۋەت.</span></p>
<p dir="rtl" class="p2"><span class="s2">قىلىپ ئىنكار جىمى مىللەتنى قەستەن،</span></p>
<p dir="rtl" class="p2"><span class="s2">دېدى:"سەنلەر بىر نەسىلداش ئۇرۇق سەن".</span></p>
<p dir="rtl" class="p2"><span class="s2">بىرىنى ئاقچى سەن دەپ، بىرىنى كۆكچى،</span></p>
<p dir="rtl" class="p2"><span class="s2">بىرىنى ئوغرىدۇر، بىرىنى دوقچى،</span></p>
<p dir="rtl" class="p2"><span class="s2">دېدى ئەلنى بۆلۈپ مىڭ بىر بۆلەككە،</span></p>
<p dir="rtl" class="p2"><span class="s2">بۆلۈنگەننى ئوڭاي تېرىپ يېمەككە.</span></p>
<p dir="rtl" class="p2"><span class="s2">دېدى:"بۇ چىگرا خەلقى بېشى تىنماس،</span></p>
<p dir="rtl" class="p2"><span class="s2">بېشى تىنسا، تۈگۈلگەن مۇشنى تىنماس.</span></p>
<p dir="rtl" class="p2"><span class="s2">قىلار ئۈچ يىلدا بىر قوزغىلاڭنى،</span></p>
<p dir="rtl" class="p2"><span class="s2">ھەر ئون يىلدا قىلار ئۇندىن يوغاننى.</span></p>
<p dir="rtl" class="p2"><span class="s2">كېرەك سالماق ئاڭا زەنجىر-كىشەنلەر،</span></p>
<p dir="rtl" class="p2"><span class="s2">قىرىلسۇن يىلتىزىدىن ئەرك دېگەنلەر".</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قۇرتتەك يامرىدى جاي-جايدا جاسۇس،</span></p>
<p dir="rtl" class="p2"><span class="s2">ئاياغ ئاستى قىلىندى بىتتى نامۇس.</span></p>
<p dir="rtl" class="p2"><span class="s2">نە چىن دوستلۇق-ۋاپادىن قالدى زەررە،</span></p>
<p dir="rtl" class="p2"><span class="s2">قارا ئىتلار ئۈچۈن مول كەلدى مەررە.</span></p>
<p dir="rtl" class="p2"><span class="s2">نە تىنىچلىقتىن ئەسەر، نە بەرىكە ئەلدە،</span></p>
<p dir="rtl" class="p2"><span class="s2">نە قالدى كۈچ-قۇۋۋەت بىلەكتە، بەلدە.</span></p>
<p dir="rtl" class="p2"><span class="s2">زۈلۈكتەك شورىدى قاننى بۇ "لويا"،</span></p>
<p dir="rtl" class="p2"><span class="s2">كىشىگە كەڭ جاھان گۆر بولدى گويا.</span></p>
<p dir="rtl" class="p2"><span class="s2">زامانە زورغا بولدى، قايغۇ كورغا،</span></p>
<p dir="rtl" class="p2"><span class="s2">قاچان باققان زامانە كۈنى شورغا!</span></p>
<p dir="rtl" class="p2"><span class="s2">كىمىكى تاپتى يۈز، گۈللەندى يۈز-يۈز،</span></p>
<p dir="rtl" class="p2"><span class="s2">كىمىكى ناتىۋان، باغىدا كەچكۈز.</span></p>
<p dir="rtl" class="p2"><span class="s2">پۇلى بارنىڭ گېپى ئوڭ بولدى ھەر چاغ،</span></p>
<p dir="rtl" class="p2"><span class="s2">پۇلى يوقنىڭ بېشىغا كەلدى دوزاخ.</span></p>
<p dir="rtl" class="p2"><span class="s2">تېرىمچى بىر چولاق كەتمەندە قالدى،</span></p>
<p dir="rtl" class="p2"><span class="s2">ماتاچى مىڭ ياماق چەكمەندە قالدى.</span></p>
<p dir="rtl" class="p2"><span class="s2">غىچىلدار ھارۋىنىڭ چاقى قەدەمدە،</span></p>
<p dir="rtl" class="p2"><span class="s2">كانايغا بولمىسا، سۇنايغا نەدە!</span></p>
<p dir="rtl" class="p2"><span class="s2">ئەگەر سوزسام بۇ گەپلەرنى يازاي دەپ،</span></p>
<p dir="rtl" class="p2"><span class="s2">قەلەم-قەغەز بىلەن تۈگەرمىدى گەپ.</span></p>
<p dir="rtl" class="p2"><span class="s2">ئۇنىڭدىن ياخشىسى باشلاي كېرىمدىن،</span></p>
<p dir="rtl" class="p2"><span class="s2">بايا باشلاپ چالا قويغان يېرىمدىن.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">زىمىستان دەھشىتى گەر بولسا قانچە،</span></p>
<p dir="rtl" class="p2"><span class="s2">بوران ھۇۋلاپ، ئۇرۇپ تۇرسىمۇ قامچە،</span></p>
<p dir="rtl" class="p2"><span class="s2">ۋە ياكى شاخىغا ھەر كۈندە پالتا-</span></p>
<p dir="rtl" class="p2"><span class="s2">تېگىپ، ئۆمرىنى گەرچە قىلسا كالتە،</span></p>
<p dir="rtl" class="p2"><span class="s2">پۈكۈلمەي قامىتى، سولماي جىلالى،</span></p>
<p dir="rtl" class="p2"><span class="s2">ھامانە تىك تۇرار قارىغاي مىسالى.</span></p>
<p dir="rtl" class="p2"><span class="s2">ئۆسۈپ يەتتى كېرىممۇ ياش قۇرامغا،</span></p>
<p dir="rtl" class="p2"><span class="s2">بولۇپ ۋارىس يەنە شۇ توختىكامغا.</span></p>
<p dir="rtl" class="p2"><span class="s2">ۋە لېكىن تەلەيدىن كۆپ بولدى شورلۇق،</span></p>
<p dir="rtl" class="p2"><span class="s2">قىلىپ نامەردە زامانە تولا زورلۇق.</span></p>
<p dir="rtl" class="p2"><span class="s2">بىرى ئورتاق دېدى، خاماننى ئالدى،</span></p>
<p dir="rtl" class="p2"><span class="s2">بىرى ئالۋان دېدى، قالغاننى ئالدى؛</span></p>
<p dir="rtl" class="p2"><span class="s2">بىرى ئۆشرىگە دەپ، توپاننى ئالدى،</span></p>
<p dir="rtl" class="p2"><span class="s2">بىرى يامۇلغا دەپ، ساماننى ئالدى؛</span></p>
<p dir="rtl" class="p2"><span class="s2">بىرى چىرىككەن دەپ، ئوتۇننى ئالدى،</span></p>
<p dir="rtl" class="p2"><span class="s2">بىرى بەگلەرگە دەپ خۇرجۇننى ئالدى؛</span></p>
<p dir="rtl" class="p2"><span class="s2">بىرى ئامبالغا دەپ، مەي پۇلى ئالدى،</span></p>
<p dir="rtl" class="p2"><span class="s2">بىرى مەيگە قوشۇپ، سەي پۇلى ئالدى؛</span></p>
<p dir="rtl" class="p2"><span class="s2">ئېشەكنى سەيسىگە دەپ دورغا ئالدى،</span></p>
<p dir="rtl" class="p2"><span class="s2">توقۇمنى بىر دۇئاغا موللا ئالدى؛</span></p>
<p dir="rtl" class="p2"><span class="s2">بىرىدىن بىرى كۆپ قىزغاندى، ئالدى،</span></p>
<p dir="rtl" class="p2"><span class="s2">كېرىمنىڭ ئىككىلا ھەمراھى قالدى:</span></p>
<p dir="rtl" class="p2"><span class="s2">بىرىدۇر ئانىسى زورەمخان ئاچام،</span></p>
<p dir="rtl" class="p2"><span class="s2">بىرى نەي، قولىدىن چۈشمەس سەھەر-شام.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۇ نەي قىلسا تەرەننۇم چۆلئىراقتىن،</span></p>
<p dir="rtl" class="p2"><span class="s2">شىكايەتلەر ئوقۇپ ھىجران پىراقتىن،</span></p>
<p dir="rtl" class="p2"><span class="s2">پەقەت لەيلى بىلەن ئۇرار ئىدى جۇش،</span></p>
<p dir="rtl" class="p2"><span class="s2">مىسالى گۈل دېدى بۇلبۇل، بولدى بىھۇش.</span></p>
<p dir="rtl" class="p2"><span class="s2">شۇ لەيلى قىلمىسا يار قەلبىنى قان،</span></p>
<p dir="rtl" class="p2"><span class="s2">تۇتۇپ كەتمەن، قېتىپ تاشتەك قاپارغان-</span></p>
<p dir="rtl" class="p2"><span class="s2">بۇ قوللار ئەۋرىشىم بولغايمۇ زىنھار،</span></p>
<p dir="rtl" class="p2"><span class="s2">بېسىپ نەي پەدىسىن شۇنچە ھۇشيار!</span></p>
<p dir="rtl" class="p2"><span class="s2">بولۇپ شۇ نەي كۆڭۈلنىڭ تەرجىمانى،</span></p>
<p dir="rtl" class="p2"><span class="s2">ئۇنىڭدىن ئۇرغۇسا دەردلىك پىغانى،</span></p>
<p dir="rtl" class="p2"><span class="s2">نېچۈك تۆزگەي ئۆيىدە لەيلى بىردەم،</span></p>
<p dir="rtl" class="p2"><span class="s2">ئاڭا قىلماي ئۆزىنى يارۇ ھەمدەم.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">2</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا كەلدى بۇ ئاخشام نەيدىن سەس،</span></p>
<p dir="rtl" class="p2"><span class="s2">لېكىن ئۆيدە ئىدى مەخسۇم چولاق نەس.</span></p>
<p dir="rtl" class="p2"><span class="s2">بۈگۈن مەخسۇم بولۇپ شېرىن سۇخەنساز،</span></p>
<p dir="rtl" class="p2"><span class="s2">ئۆزىچە ھەر سۆزىدە كۆرسىتىپ ناز،</span></p>
<p dir="rtl" class="p2"><span class="s2">گۈلايىمغا قاراپ ھىجايدى بىر پەس،</span></p>
<p dir="rtl" class="p2"><span class="s2">ئۇزاتتى ئارقىدىن بىر ئەتلەس.</span></p>
<p dir="rtl" class="p2"><span class="s2">قىلىپ لەيلىگە ئاندىن كۆپ خۇشامەت،</span></p>
<p dir="rtl" class="p2"><span class="s2">ئۆزىنى كۆرسىتىپ بەك ئالىي ھىممەت،</span></p>
<p dir="rtl" class="p2"><span class="s2">تاۋار-دۇردۇننى يايدى پارچە-پارچە،</span></p>
<p dir="rtl" class="p2"><span class="s2">دېدى:"ئال، ياققىنىنى خالىغانچە."</span></p>
<p dir="rtl" class="p2"><span class="s2">ئۇنىڭ مۇنچە سېخىي ھاتەملىكىدىن،</span></p>
<p dir="rtl" class="p2"><span class="s2">نە ھاتەمكى، تولا بىپەملىكىدىن</span></p>
<p dir="rtl" class="p2"><span class="s2">كۈلۈشتى ئۆز ئىچىدە ھەر ئىككىيلەن،</span></p>
<p dir="rtl" class="p2"><span class="s2">بېسىپ دەرد، ئاچچقىنى سەۋر بىلەن.</span></p>
<p dir="rtl" class="p2"><span class="s2">ئەنە شۇ چاغ تىلى دىلغا تونۇش نەي،</span></p>
<p dir="rtl" class="p2"><span class="s2">تۆكۈپ مۇڭ-زارىنى، دەردكە تۆزەلمەي،</span></p>
<p dir="rtl" class="p2"><span class="s2">كېلىپ باغ ئارقىسىغا چەكتى ئەپغان،</span></p>
<p dir="rtl" class="p2"><span class="s2">قىلىپ دەۋەت يېنىغا يارنى پىنھان.</span></p>
<p dir="rtl" class="p2"><span class="s2">بىتاقەت بولدى لەيلى جىم تۇرالماي،</span></p>
<p dir="rtl" class="p2"><span class="s2">بۇنى سەزدى چولاقمۇ چەتتە قالماي.</span></p>
<p dir="rtl" class="p2"><span class="s2">دېدى ئۇ كۆڭلىدە:"ھەي،ساددا، مۆڭ قىز،</span></p>
<p dir="rtl" class="p2"><span class="s2">سىرىڭنى بىلدۈرۈپ قويدۇڭ تولا تېز.</span></p>
<p dir="rtl" class="p2"><span class="s2">قېنى قانداق قىلارسەن، بىر كۆرەيچۇ،</span></p>
<p dir="rtl" class="p2"><span class="s2">كۆرۈپ ئاندىن جازايىڭنى بېرەيچۇ."</span></p>
<p dir="rtl" class="p2"><span class="s2">شۇنى ئويلاپ چولاق ئۆز كۆڭلىدە خۇش،</span></p>
<p dir="rtl" class="p2"><span class="s2">ناماز خۇپتەنگە ماڭدى، ئۆينى قويۇپ بوش.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئۆتەر-ئۆتمەي ئارادىن ئازغىنا چاغ،</span></p>
<p dir="rtl" class="p2"><span class="s2">يۈگۈردى لەيلىگۈل، ئايدىڭ ئىدى باغ.</span></p>
<p dir="rtl" class="p2"><span class="s2">كېرىممۇ چۈشتى شۇ چاغ باغ تېمىدىن،</span></p>
<p dir="rtl" class="p2"><span class="s2">يۈرەك تىترەر ئىدى ۋىسال دېمىدىن.</span></p>
<p dir="rtl" class="p2"><span class="s2">يېقىن كەلگەچ تۇرۇپ قالدى باراۋەر،</span></p>
<p dir="rtl" class="p2"><span class="s2">بىرىدىن بىرىنىڭ قامىتى دىلبەر.</span></p>
<p dir="rtl" class="p2"><span class="s2">قارا يەرگە چېچىن ئوينار ئىدى قىز،</span></p>
<p dir="rtl" class="p2"><span class="s2">نازۇك بارماقلىرى تىترەيتتى ئەنسىز.</span></p>
<p dir="rtl" class="p2"><span class="s2">كېرىم ئۈزمەس ئىدى قىزدىن كۆزىنى،</span></p>
<p dir="rtl" class="p2"><span class="s2">تاپالمايتتى بىراق ئېيتار سۆزىنى.</span></p>
<p dir="rtl" class="p2"><span class="s2">خىيابان بولدى بىر شاپتۇلا خىلۋەت،</span></p>
<p dir="rtl" class="p2"><span class="s2">پۈتۈن باغ ئۇيقۇدا، ھاكىم سۈكۈنات.</span></p>
<p dir="rtl" class="p2"><span class="s2">پەقەت كۆكتە تولۇن ئاي جىلۋە بىلەن</span></p>
<p dir="rtl" class="p2"><span class="s2">ئۈزۈپ يۈرگەن كەبى دېڭىزدا يەلكەن،</span></p>
<p dir="rtl" class="p2"><span class="s2">بۇ ئاخشامنى تاماشا قىلار جىم،</span></p>
<p dir="rtl" class="p2"><span class="s2">بۇنىڭ تەسۋىرىگە يوقتۇر ئىلاجىم.</span></p>
<p dir="rtl" class="p2"><span class="s2">لېكىن شۇ چاغ بۇ باغنىڭ بۇرجىكىدىن</span></p>
<p dir="rtl" class="p2"><span class="s2">(يېرىلغان باغ تېمىنىڭ يوچۇقىدىن)،</span></p>
<p dir="rtl" class="p2"><span class="s2">چولاق مارار ئىدى ئوغرى مۈشۈكتەك،</span></p>
<p dir="rtl" class="p2"><span class="s2">بۇنى سەزمەس كېرىممۇ لەيلىگۈلدەك.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">دېدى ئاخىر كېرىم:"ئەي گۈل ئۇزارىم،</span></p>
<p dir="rtl" class="p2"><span class="s2">ھاياتىم گۈلشەنى، جان لالە-زارىم.</span></p>
<p dir="rtl" class="p2"><span class="s2">جىمى گەپتىن تولۇق بولدۇم خەۋەردار،</span></p>
<p dir="rtl" class="p2"><span class="s2">تىلىم ئاجىز غېمىم ئەيلەشكە ئىزھار.</span></p>
<p dir="rtl" class="p2"><span class="s2">مۇشۇنچە ھىجرى داغى يەتمىگەندەك،</span></p>
<p dir="rtl" class="p2"><span class="s2">ئاراغا ئۈندى ئۇ زالىم تىكەندەك.</span></p>
<p dir="rtl" class="p2"><span class="s2">ئۈمىد-ئارزۇ گۈلى سولغايمۇ ئەمدى،</span></p>
<p dir="rtl" class="p2"><span class="s2">جۇدالىق بىر ئۆمۈر بولغايمۇ ئەمدى!"</span></p>
<p dir="rtl" class="p2"><span class="s2">جاۋاب ئورنىدا قىز بىلمەي ئۆزىنى،</span></p>
<p dir="rtl" class="p2"><span class="s2">قولى بىرلە توسۇۋالدى يۈزىنى.</span></p>
<p dir="rtl" class="p2"><span class="s2">تاراملاپ چۈشتى دەرھال كۆزىدىن ياش،</span></p>
<p dir="rtl" class="p2"><span class="s2">كېرىم تىترەر بېرەلمەي بۇڭا بەرداش.</span></p>
<p dir="rtl" class="p2"><span class="s2">شۇ ھالدا ئىككى قەلب مۇڭ-زار تۆكۈشتى،</span></p>
<p dir="rtl" class="p2"><span class="s2">زامانە پەيلىنى قارغاپ سۆكۈشتى.</span></p>
<p dir="rtl" class="p2"><span class="s2">سۆكۈشتى كۆزى كور، گۇمراھ زاماننى،</span></p>
<p dir="rtl" class="p2"><span class="s2">نە گۇمراھ، شۇم پېئىل بەتخاھ زاماننى.</span></p>
<p dir="rtl" class="p2"><span class="s2">سۆكۈشتى كۆڭلى تار، نامەرد زاماننى،</span></p>
<p dir="rtl" class="p2"><span class="s2">نە نامەرد، خۇنپەرەس بەتبەخت زاماننى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئاخىرى لەيلى قىلدى سىرنى ئىزھار،</span></p>
<p dir="rtl" class="p2"><span class="s2">(نىجات ئىزدەپ كېتىشكە ئۆزى تەييار).</span></p>
<p dir="rtl" class="p2"><span class="s2">دېدى:"مۇندىن كېچىكمەي تېز كېتەيلى،</span></p>
<p dir="rtl" class="p2"><span class="s2">نېمىكى كەلسە باشقا تەڭ كۆرەيلى."</span></p>
<p dir="rtl" class="p2"><span class="s2">بۇنى ئاڭلاپ، كېرىمنىڭ قەلبىدە جۇش-</span></p>
<p dir="rtl" class="p2"><span class="s2">ئۇرۇپ بىر ھېس، ئۇ گويا بولدى بىھۇش.</span></p>
<p dir="rtl" class="p2"><span class="s2">كۆڭۈلدە بولسىمۇ، گەرچە شۇ مەقسەت،</span></p>
<p dir="rtl" class="p2"><span class="s2">ئايان ئەيلەشكە بولماي تىلدا جۈرئەت،</span></p>
<p dir="rtl" class="p2"><span class="s2">بېشى تاشتەك قېتىپ ئاشۇ ئازابتىن،</span></p>
<p dir="rtl" class="p2"><span class="s2">يىلاندەك تولغىناتتى ئىزتىراپتىن.</span></p>
<p dir="rtl" class="p2"><span class="s2">بۈگۈن بولغاچ شۇ مەقسەت ۋاقتىدا ھەل،</span></p>
<p dir="rtl" class="p2"><span class="s2">يېنىپ گويا ئۈمىد دەشتىدە مەشئەل،</span></p>
<p dir="rtl" class="p2"><span class="s2">نېمە قىلماقنى بىلمەي خۇشلۇقىدىن-</span></p>
<p dir="rtl" class="p2"><span class="s2">سىلار قىزنىڭ چېچىن بىھۇشلۇقىدىن.</span></p>
<p dir="rtl" class="p2"><span class="s2">نېمەدۇر ئېيتقۇسى ھەم كەلدى شۇئان،</span></p>
<p dir="rtl" class="p2"><span class="s2">بىراق، تىترەپ لېۋى بەرمەيتتى ئىمكان.</span></p>
<p dir="rtl" class="p2"><span class="s2">شۇ ھالدا بىر ھازا ئۇ بولدى تەخىر،</span></p>
<p dir="rtl" class="p2"><span class="s2">يىغىپ ئەس-ھۇشىنى مىڭ تەستە ئاخىر،</span></p>
<p dir="rtl" class="p2"><span class="s2">دېدى:"يار ھىممىتىگە بارىكاللا،</span></p>
<p dir="rtl" class="p2"><span class="s2">بېشىم كۆككە ئۇلاشتى، مىڭ ھەشقاللا!</span></p>
<p dir="rtl" class="p2"><span class="s2">مۇبارەك لەۋزىڭىز يول ئاچتى روشەن،</span></p>
<p dir="rtl" class="p2"><span class="s2">يېسۇن ئۆز گۆشىنى ئەمدى ئۇ دۈشمەن.</span></p>
<p dir="rtl" class="p2"><span class="s2">ۋاپا مەكتىپىدىن كىم ئالسا تەلىم،</span></p>
<p dir="rtl" class="p2"><span class="s2">ئۆزىگە قىلغۇلۇق سىزنى مۇئەللىم.</span></p>
<p dir="rtl" class="p2"><span class="s2">نېچۈكمۇ تەڭلىشەي مەن سىزگە دىلدار،</span></p>
<p dir="rtl" class="p2"><span class="s2">قىلاي ھەر ھالدا ئۆز پىكىرىمنى ئىزھار:</span></p>
<p dir="rtl" class="p2"><span class="s2">كېلەي تۈن يېرىمى ئەتە بۇ باغقا،</span></p>
<p dir="rtl" class="p2"><span class="s2">كېتەيلى ھېلىچە بىز توققۇزاققا.</span></p>
<p dir="rtl" class="p2"><span class="s2">ئوبۇل كۆرسەتكۈسى بۇ ئىشتا ياردەم،</span></p>
<p dir="rtl" class="p2"><span class="s2">لېكىن قىينار مېنى شۇ تاپتا بىر غەم!"</span></p>
<p dir="rtl" class="p2"><span class="s2">دېدىكىم:"نېمە غەم ئۇ سىزنى قىينار؟"</span></p>
<p dir="rtl" class="p2"><span class="s2">دېدى:"يەتسەممۇ ئۆيدىن سىزگە ئازار؟"</span></p>
<p dir="rtl" class="p2"><span class="s2">دېدى:"يەتكەچ ئاناممۇ ھالىمىزغا،</span></p>
<p dir="rtl" class="p2"><span class="s2">دۇئاسىنى بېرىپ ئاقيولىمىزغا،</span></p>
<p dir="rtl" class="p2"><span class="s2">تۆكۈپ كۆز يېشىنى بولدى مەدەتكار،</span></p>
<p dir="rtl" class="p2"><span class="s2">نېمىكى دېسىڭىز، مەن شۇڭا تەييار!"</span></p>
<p dir="rtl" class="p2"><span class="s2">شۇ بولدى بىر قارار، قىز ماڭدى خوش دەپ،</span></p>
<p dir="rtl" class="p2"><span class="s2">ئۈزەر ئايمۇ پەلەكتە ئاستا ئۈگدەپ.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئەجەب ئوتلۇق ئىكەن بۇ ئىشىق خىتابى،</span></p>
<p dir="rtl" class="p2"><span class="s2">ئۇنىڭ ھەربىر سۆزى بىر دەرد كىتابى.</span></p>
<p dir="rtl" class="p2"><span class="s2">كىمىكى ئوقۇدى ئۇندىن سەھىپە،</span></p>
<p dir="rtl" class="p2"><span class="s2">شۇنىڭغا تەگدى بىر سىرلىق نەسىبە.</span></p>
<p dir="rtl" class="p2"><span class="s2">بىكارغا ئۆزىنى ئۇرمايدۇ بىغەم،</span></p>
<p dir="rtl" class="p2"><span class="s2">چىراغ پەرۋانىسى ئوتقا سەھەر-شام.</span></p>
<p dir="rtl" class="p2"><span class="s2">بىكارغا سايرىماس تۈنلەردە بۇلبۇل،</span></p>
<p dir="rtl" class="p2"><span class="s2">ئۇنى كۆيدۈرمىسە گۈلشەن ئارا گۈل.</span></p>
<p dir="rtl" class="p2"><span class="s2">بىكار ئاقماس ئىدى دەريادا تاھىر،</span></p>
<p dir="rtl" class="p2"><span class="s2">دىلىدا بولمىسا يار ئىشقى زاھىر.</span></p>
<p dir="rtl" class="p2"><span class="s2">لاۋۇلداپ تۇرمىسا لەيلى ۋاپاسى،</span></p>
<p dir="rtl" class="p2"><span class="s2">قەيەردىن ئاڭلىنار مەجنۇن ناۋاسى.</span></p>
<p dir="rtl" class="p2"><span class="s2">بىكارغا كۆيمىدى شاھزادە پەرھاد،</span></p>
<p dir="rtl" class="p2"><span class="s2">چېكىپ ئۆمرى بويىچە شۇنچە پەرياد.</span></p>
<p dir="rtl" class="p2"><span class="s2">ئەگەرچە بولمىسا ئەرمەندە شېرىن،</span></p>
<p dir="rtl" class="p2"><span class="s2">نېچۈن تارتقاي بۇ پەرھاد ئىشقى جەبرىن؟</span></p>
<p dir="rtl" class="p2"><span class="s2">قولىدىن كەلسە گەر سوقراتمۇ تاغدا،</span></p>
<p dir="rtl" class="p2"><span class="s2">قويۇپ كەتمەس ئىدى پەرھادنى داغدا.</span></p>
<p dir="rtl" class="p2"><span class="s2">تالاي ئىزدەندى شائىر ھەمدە دانىش</span></p>
<p dir="rtl" class="p2"><span class="s2">قىلىپ بۇ سىرنى بىر ئالماقچى خاھىش.</span></p>
<p dir="rtl" class="p2"><span class="s2">يەنە قانچە مۇنەججىم باقتى كۆككە،</span></p>
<p dir="rtl" class="p2"><span class="s2">جاۋاب تاپماق ئۈچۈن سىرلىق كۆيۈككە.</span></p>
<p dir="rtl" class="p2"><span class="s2">جاۋاب بىر بولدى ئاخىر ھەممىگە ماس،</span></p>
<p dir="rtl" class="p2"><span class="s2">"كۆيۈك بىر بەخت، پەقەت ئاشىققىلا خاس!"</span></p>
<p dir="rtl" class="p2"><span class="s2">دېمەك بۇ بەخت نېسىۋى ھەممىگە تەڭ،</span></p>
<p dir="rtl" class="p2"><span class="s2">(بەزەن تاراق ۋە بەزەن ئىككىلىك كەڭ)-</span></p>
<p dir="rtl" class="p2"><span class="s2">يېزىلغان يالتىراق باغاق ئەمەسكى،</span></p>
<p dir="rtl" class="p2"><span class="s2">بېرىپ ئادرېسىغا تەگسە، شۇ بەسكى،</span></p>
<p dir="rtl" class="p2"><span class="s2">ئەگەرچە بولسا ئۇ بىر قارىغۇ ئامەت،</span></p>
<p dir="rtl" class="p2"><span class="s2">ئاۋال تەگكەن بولاتتى بەگكە ئەلۋەت.</span></p>
<p dir="rtl" class="p2"><span class="s2">ۋە لېكىن بەگ تۈگۈل، باي ھەم ئەمەلدار،</span></p>
<p dir="rtl" class="p2"><span class="s2">پۈتۈن قەشقەردە چەكسىز ئابرۇيى بار؛</span></p>
<p dir="rtl" class="p2"><span class="s2">لاداق، كەشمىر بىلەن خوتەن، كۇچادا</span></p>
<p dir="rtl" class="p2"><span class="s2">يۈرەر كارۋانلىرى بار كەڭ-كۇشادا؛</span></p>
<p dir="rtl" class="p2"><span class="s2">شەھەر قانچىلاپ ساراي، دۇكانغا،</span></p>
<p dir="rtl" class="p2"><span class="s2">يەنە بىر قانچىلاپ ھويلا ۋە ساڭغا،</span></p>
<p dir="rtl" class="p2"><span class="s2">خوجايىن نەچچىلەپ باغلارغا مۇتلەق،</span></p>
<p dir="rtl" class="p2"><span class="s2">ئۆيىدە نازنىن خانىملىرى نەق،</span></p>
<p dir="rtl" class="p2"><span class="s2">يەنە دائىم كۆڭۈلنىڭ ئىشقىدا مەست،</span></p>
<p dir="rtl" class="p2"><span class="s2">جۇۋانمۇ ياكى قىز دەپ پەرقمۇ ئەتمەس-</span></p>
<p dir="rtl" class="p2"><span class="s2">بەگ ھاجىدەك كىشىگە تەگمىدى ئۇ،</span></p>
<p dir="rtl" class="p2"><span class="s2">بۇ"زات"نىڭ ئىستىكى گەر بولسىمۇ شۇ.</span></p>
<p dir="rtl" class="p2"><span class="s2">ئۇنىڭ ئەكسىچە بۇ بەخت نەدە دەيسەن دەپ،</span></p>
<p dir="rtl" class="p2"><span class="s2">غېرىبى بىر يېتىم كېرىمنى ئىزدەپ،</span></p>
<p dir="rtl" class="p2"><span class="s2">شۇنىڭ قەلبىدە بىر بەخت قىلدى بۇنياد،</span></p>
<p dir="rtl" class="p2"><span class="s2">جېنىدەك ئورنىشىپ قالدى ئۆمۈرباد.</span></p>
<p dir="rtl" class="p2"><span class="s2">سەۋەبكى، قايسى قۇزغۇن بولدى بۇلبۇل،</span></p>
<p dir="rtl" class="p2"><span class="s2">يەنە ئازغان نېچۈك بولسۇن قىزىلگۈل!</span></p>
<p dir="rtl" class="p2"><span class="s2">سەۋەبكى، مىستىمۇ يوق رەڭ ئېيىۋى،</span></p>
<p dir="rtl" class="p2"><span class="s2">لېكىن تەگمەس ئاڭا ئالتۇن نېسىۋى!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">*************</span></p>
<p dir="rtl" class="p2"><span class="s2">  <span class="Apple-converted-space"> </span></span></p>
<p dir="rtl" class="p2"><span class="s2">تىلە شائىر، ساڭا ھەم كەلسە شۇ بەخت،</span></p>
<p dir="rtl" class="p2"><span class="s2">ئەجەبمەس قۇرسا قەلبىڭ ئىچرە بىر تەخت.</span></p>
<p dir="rtl" class="p2"><span class="s2">ۋىسالىغا ئېرىشمەك گەرچە تەستۇر،</span></p>
<p dir="rtl" class="p2"><span class="s2">كۆيۈككە مۇپتىلا بولساڭ شۇ بەستۇر.</span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">تۆتىنچى باب</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مەززەئى لۇتپى ئىلاھىدۇر</span></p>
<p dir="rtl" class="p2"><span class="s2">دىيارى كاشىغەر،</span></p>
<p dir="rtl" class="p2"><span class="s2">ئىشىق ئېلىنىڭ قىبلىگاھىدۇر</span></p>
<p dir="rtl" class="p2"><span class="s2">مازارى كاشىغەر،</span></p>
<p dir="rtl" class="p2"><span class="s2">ئىشىق-ئۈلپەت چەشمىسىدىن</span></p>
<p dir="rtl" class="p2"><span class="s2">دەردۇ مېھنەت جۇش ئېتەر،</span></p>
<p dir="rtl" class="p2"><span class="s2">تۇپراغى ھەسرەت بىلەن پۈتكەن</span></p>
<p dir="rtl" class="p2"><span class="s2">ھىسسارى كاشىغەر.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">-گۇمنام</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">تولۇنئاي ئۈگدىمەكتە كۆكتە خامۇش،</span></p>
<p dir="rtl" class="p2"><span class="s2">نەزەرباغ ئۇيقۇدا، ئۇخلاپ كۆرەر چۈش.</span></p>
<p dir="rtl" class="p2"><span class="s2">پەقەت ئويغاق ياتار بىر كۈلبە چەتتە،</span></p>
<p dir="rtl" class="p2"><span class="s2">(كەرەم باغقا تۇتاشقان يول تەرەپتە).</span></p>
<p dir="rtl" class="p2"><span class="s2">ئوغۇل بىرلە ئانا نۆۋەتمۇ-نۆۋەت-</span></p>
<p dir="rtl" class="p2"><span class="s2">قىلار ئۆز غەملىرى ئۈستىدە سۆھبەت.</span></p>
<p dir="rtl" class="p2"><span class="s2">كېرىم ئېيتقاچ جىمى گەپنى بۇ ئاخشام،</span></p>
<p dir="rtl" class="p2"><span class="s2">كۆزىگە ياش ئېلىپ زورەمخان ئاچام،</span></p>
<p dir="rtl" class="p2"><span class="s2">گويا شادلىقتىن ھۇشىنى بىلمەي،</span></p>
<p dir="rtl" class="p2"><span class="s2">ۋە ھەتتاكى قۇلاقىغا ئىشەنمەي،</span></p>
<p dir="rtl" class="p2"><span class="s2">سورايتتى ئوغلىدىن گەپلەرنى تەكرار،</span></p>
<p dir="rtl" class="p2"><span class="s2">قىلىپ ئۆز تەشۋىشىنى ھەمدە ئىزھار.</span></p>
<p dir="rtl" class="p2"><span class="s2">دېدى ئاخىر:"ئەجەپ ئوڭ كەپتۇ تەلەي،</span></p>
<p dir="rtl" class="p2"><span class="s2">خۇداغا يۈز تۈمەن مىڭ شۈكۈرلەر دەي.</span></p>
<p dir="rtl" class="p2"><span class="s2">بۇ يۇرتتا تېڭى يوق جانان بۇ قىزغا،</span></p>
<p dir="rtl" class="p2"><span class="s2">خالايىق ئاغزىدا داستان بۇ قىزغا،</span></p>
<p dir="rtl" class="p2"><span class="s2">ئانا بولماققا لايىق بولسام ئەمدى،</span></p>
<p dir="rtl" class="p2"><span class="s2">نە ئارمان خۇشلۇقۇمدىن ئۆلسەم ئەمدى.</span></p>
<p dir="rtl" class="p2"><span class="s2">ئاقارغان چاچلىرىم بولسا پايانداز،</span></p>
<p dir="rtl" class="p2"><span class="s2">سېنىڭ بەختىڭ ئۈچۈن شۇمۇ يەنە ئاز.</span></p>
<p dir="rtl" class="p2"><span class="s2">ئۇزۇندىن شۇ ئىدى مەقسەت-مۇرادىم،</span></p>
<p dir="rtl" class="p2"><span class="s2">خۇدايىمغا يېتىپتۇ ئەمدى دادىم.</span></p>
<p dir="rtl" class="p2"><span class="s2">گۈلايىم خانمۇ دائىم شۇنى دەيتتى،</span></p>
<p dir="rtl" class="p2"><span class="s2">مېنىڭدىنمۇ تولاراق غېمىڭ يەيتتى.</span></p>
<p dir="rtl" class="p2"><span class="s2">قاچان بولسا لېكىن بىر توي ئىشى بار،</span></p>
<p dir="rtl" class="p2"><span class="s2">بۇ يوقسۇزلۇق غېمىنىڭ تەشۋىشى بار.</span></p>
<p dir="rtl" class="p2"><span class="s2">نېمىمۇ قىلغۇلۇق چولاق مۇبادا،</span></p>
<p dir="rtl" class="p2"><span class="s2">بۇ ئىشتا قىستىسا قارىغۇنى يادا؟"</span></p>
<p dir="rtl" class="p2"><span class="s2">كېرىم دەيتتى:"ئانا، كۆپ غەمگە چۆكمەڭ،</span></p>
<p dir="rtl" class="p2"><span class="s2">بولار بىر گەپ، تولا ئەندىشە قىلماڭ."</span></p>
<p dir="rtl" class="p2"><span class="s2">شۇ خىلدا سۆزلىشىپ ئۆتتى يېرىم تۈن،</span></p>
<p dir="rtl" class="p2"><span class="s2">ئۈمىد،تەشۋىش ئىدى ھەر گەپكە مەزمۇن.</span></p>
<p dir="rtl" class="p2"><span class="s2">دېيىشتى ئاخىرى"ئەمدى تەۋەككەل،</span></p>
<p dir="rtl" class="p2"><span class="s2">تەۋەككەل تېڭىرقاشتىن مىڭ-مىڭ ئەۋزەل!"</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">2</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">چىمىلدىقتىن چىقىپ كۈلگەندە چولپان،</span></p>
<p dir="rtl" class="p2"><span class="s2">يۈزىنى ناز بىلەن ئاچقاندا ئاسمان؛</span></p>
<p dir="rtl" class="p2"><span class="s2">خورازلار چىللىشىپ شوخ، يانمۇياندىن،</span></p>
<p dir="rtl" class="p2"><span class="s2">نامايىش باشلىغاندا سۈبھى تاڭدى،</span></p>
<p dir="rtl" class="p2"><span class="s2">يۈرەك دولقۇنلىنىپ دېڭىز مىسالى،</span></p>
<p dir="rtl" class="p2"><span class="s2">قانات قاققان كەبى پىكرۇ خىيالى،</span></p>
<p dir="rtl" class="p2"><span class="s2">كېرىم ئەسلى ئىدى كەچمىشنى مەھزۇن،</span></p>
<p dir="rtl" class="p2"><span class="s2">چۈشۈپ يادىغا ئۆتكەن بىر ئەجىب كۈن:</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">...مانا كەچ كۈز، پاتار قەشقەر قۇياشى</span></p>
<p dir="rtl" class="p2"><span class="s2">سېغىنغاندەك گويا ياستۇقنى باشى.</span></p>
<p dir="rtl" class="p2"><span class="s2">بۇلۇتلار مەڭزىگە قونغان شەپەق ھەم</span></p>
<p dir="rtl" class="p2"><span class="s2">كېتىشكە ئالدىرايتتى ئالمايىن دەم.</span></p>
<p dir="rtl" class="p2"><span class="s2">تەبىئەت چېھرىسى غەمكىندى شۇنچە</span></p>
<p dir="rtl" class="p2"><span class="s2">گويا كۈلمەي سولاشقان لالە-غۇنچە.</span></p>
<p dir="rtl" class="p2"><span class="s2">توسۇپ بىر توپ قاراقچىلار يولىنى،</span></p>
<p dir="rtl" class="p2"><span class="s2">بۇلاپ كەتكەن كەبى بەرقۇت تونىنى،</span></p>
<p dir="rtl" class="p2"><span class="s2">كىيىپ ئەمدى غېرىبى مەللە چەكمەن،</span></p>
<p dir="rtl" class="p2"><span class="s2">قىسىپ ھەم بوينىنى غەم-غۇسسە بىلەن</span></p>
<p dir="rtl" class="p2"><span class="s2">ياتار يەر ۋە جاھان غەمكىن قىياپەت،</span></p>
<p dir="rtl" class="p2"><span class="s2">نە غەمكىنكى، تولا مىسكىن قىياپەت.</span></p>
<p dir="rtl" class="p2"><span class="s2">شامال بەڭۋاشلىقى ئاندىن يامانراق،</span></p>
<p dir="rtl" class="p2"><span class="s2">ئۈسۈپ ھېچكىمنى قويماي تىنچ-ئامانراق،</span></p>
<p dir="rtl" class="p2"><span class="s2">چېلىپ ئۈشتەك چاپار كۆپ شوخلۇقىدىن،</span></p>
<p dir="rtl" class="p2"><span class="s2">يوپۇرماقلار چۈشەر تىتىرەپ شېخىدىن.</span></p>
<p dir="rtl" class="p2"><span class="s2">خازان سەرسان ئۇچار ھەربىر تاماندا،</span></p>
<p dir="rtl" class="p2"><span class="s2">ماكانى يوق كەبى بۇ كەڭ جاھاندا.</span></p>
<p dir="rtl" class="p2"><span class="s2">خازاندەك تەمتىرەر ھەريان ئادەمزات،</span></p>
<p dir="rtl" class="p2"><span class="s2">تىرىكلىك غېمىدىن سەرسان ئادەمزات.</span></p>
<p dir="rtl" class="p2"><span class="s2">بىرى ھەيدەر پىيادە مەپىسىنى،</span></p>
<p dir="rtl" class="p2"><span class="s2">يۇتۇپ سەمەن يولىنىڭ توپىسىنى،</span></p>
<p dir="rtl" class="p2"><span class="s2">بىرى ئەپكەش بىلەن ئاۋارە شۇدەم،</span></p>
<p dir="rtl" class="p2"><span class="s2">بىرى بىر نانغا زار-دىۋانە شۇ دەم.</span></p>
<p dir="rtl" class="p2"><span class="s2">بىرى ھاممال، توشۇر گەزمالنى تاي-تاي،</span></p>
<p dir="rtl" class="p2"><span class="s2">ئۆتەر ئۆمرى لېكىن تەننى ياپالماي.</span></p>
<p dir="rtl" class="p2"><span class="s2">بىرى قايتار بازاردىن كۈلبىسىگە،</span></p>
<p dir="rtl" class="p2"><span class="s2">يۈدۈپ نان ئورنىغا غەم دۈمبىسىگە...</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كېرىممۇ ئۆيىگە قايتاي دېگەندە،</span></p>
<p dir="rtl" class="p2"><span class="s2">يولىنى توستى بىر ئىش كۈتمىگەندە:</span></p>
<p dir="rtl" class="p2"><span class="s2">قولىدا ياغلىق قاپاق بىر قېرى دېھقان-</span></p>
<p dir="rtl" class="p2"><span class="s2">ئۆتۈپ كەتكەچ يېنىدىن بەخىرامان،</span></p>
<p dir="rtl" class="p2"><span class="s2">ئۇدۇلدىن كەلدى بىر ساقچى ئەمەلدار</span></p>
<p dir="rtl" class="p2"><span class="s2">(تۆمۈر ئاتقا مىنىپ مەغرۇر جىلادار).</span></p>
<p dir="rtl" class="p2"><span class="s2">كۆزى چۈشكەچ قىزىل كۆڭلەككە يولدا،</span></p>
<p dir="rtl" class="p2"><span class="s2">تۇتالماي، ئەندىكىپ، ئۇ رولنى قولدا،</span></p>
<p dir="rtl" class="p2"><span class="s2">كېلىپ سوقتى دېھقاننى زەپتى بىلەن،</span></p>
<p dir="rtl" class="p2"><span class="s2">يىقىلدى پۇتلىشىپ ھەر ئىككىيلەن.</span></p>
<p dir="rtl" class="p2"><span class="s2">چېقىلدى ياغلىق قاپاق، يول بولدى پاتقاق،</span></p>
<p dir="rtl" class="p2"><span class="s2">ئەمەلدار بۇلغىنىپ، ياغلاندى قالپاق.</span></p>
<p dir="rtl" class="p2"><span class="s2">دېھقان يەردە، ئاقار قان چېكىسىدىن،</span></p>
<p dir="rtl" class="p2"><span class="s2">ئەمەلدار تۇتقىنىچە يەلكىسىدىن،</span></p>
<p dir="rtl" class="p2"><span class="s2">ئۇرۇپ تۇرغۇزدى سىلكىپ، ياغدۇرۇپ مۇشت،</span></p>
<p dir="rtl" class="p2"><span class="s2">خالايىق بىرلە تولدى كوچا-دوقمۇش.</span></p>
<p dir="rtl" class="p2"><span class="s2">شۇ بولدى باشلىنىش، ئۇلغايدى جاڭجال،</span></p>
<p dir="rtl" class="p2"><span class="s2">دېھقان تىترەر ئىدى دەھشەتتە غال-غال.</span></p>
<p dir="rtl" class="p2"><span class="s2">ئۇنىڭ ئۈستىگە زالىم گالدىن سىقىپ چىڭ،</span></p>
<p dir="rtl" class="p2"><span class="s2">زەھەرلىك تىل-ھاقارەت ياغدۇرۇپ مىڭ،</span></p>
<p dir="rtl" class="p2"><span class="s2">دېدى:"ھايۋان، تۆلەيسەن ئۈستىۋاشنى،</span></p>
<p dir="rtl" class="p2"><span class="s2">بۇنىڭسىز ئويلىما ھايات ياشاشنى!"</span></p>
<p dir="rtl" class="p2"><span class="s2">نېمىدۇر ئېيتتى ۋە يالۋۇردى دېھقان،</span></p>
<p dir="rtl" class="p2"><span class="s2">لېكىن مۇشت تەگدى باشقا يەنە شۇئان.</span></p>
<p dir="rtl" class="p2"><span class="s2">خالايىق دەرغەزەپ تەۋرەندى قاتتىق،</span></p>
<p dir="rtl" class="p2"><span class="s2">بىراۋلار ئاھ دېدى، سەسكەندى قاتتىق.</span></p>
<p dir="rtl" class="p2"><span class="s2">بىراق ھېچكىم ئاچالماس ئاغزىنى ھەم،</span></p>
<p dir="rtl" class="p2"><span class="s2">يۇمار بەلكى بىراۋلار يەنە مەھكەم.</span></p>
<p dir="rtl" class="p2"><span class="s2">چىدالماستىن كېرىم بۇ ھالغا زىنھار،</span></p>
<p dir="rtl" class="p2"><span class="s2">كۆزىدە ئوت يېنىپ، شىردەك غەزەپكار-</span></p>
<p dir="rtl" class="p2"><span class="s2">ئېتىلدى، تۇتتى جاللاتنى بىلەكتىن،</span></p>
<p dir="rtl" class="p2"><span class="s2">دېدى ۋە:"گەپلىشەيلى، كەل بۆلەكتىن!</span></p>
<p dir="rtl" class="p2"><span class="s2">ھۆكۈمەت ئادىمى دەپ شۇنچە زورلۇق-</span></p>
<p dir="rtl" class="p2"><span class="s2">قىلامسەن كوچا-كويدا ئادەمخورلۇق؟</span></p>
<p dir="rtl" class="p2"><span class="s2">ئۆزۈڭ تۆك يېغىنى، ئۇر يەنە شۇنچە،</span></p>
<p dir="rtl" class="p2"><span class="s2">تۆلەمدۇ ئۈستىۋاشنى تېخى سېنىڭچە؟"</span></p>
<p dir="rtl" class="p2"><span class="s2">ئەمەلدار چەكچىيىپ ۋە قاتتى تامدەك،</span></p>
<p dir="rtl" class="p2"><span class="s2">غەزەپتىن ھەم ئاقاردى يۈزى شامدەك.</span></p>
<p dir="rtl" class="p2"><span class="s2">بەش-ئون يىلدىن بېرى بۇ يۇرتتا ھېچكىم،</span></p>
<p dir="rtl" class="p2"><span class="s2">بىرەر ئادەم تۈگۈل، خىزىرمۇ بەلكىم،</span></p>
<p dir="rtl" class="p2"><span class="s2">ئاڭا قول ياندۇرۇش بۇياقتا تۇرسۇن،</span></p>
<p dir="rtl" class="p2"><span class="s2">ئەقەللىي تىك قاراشقا ھەددى بولسۇن.</span></p>
<p dir="rtl" class="p2"><span class="s2">بۈگۈنزە، بۇ يالاڭ تۆش توڭ سەھرالىق،</span></p>
<p dir="rtl" class="p2"><span class="s2">ئەدەپ-ئىكرامنى بىلمەس مۆڭ سەھرالىق-</span></p>
<p dir="rtl" class="p2"><span class="s2">"يالاڭياق"شۇنچە ئىشقا قىلسا جۈرئەت،</span></p>
<p dir="rtl" class="p2"><span class="s2">بۇ قانداق بولغىنى، قانداق جىنايەت!</span></p>
<p dir="rtl" class="p2"><span class="s2">شۇ ئوي بىرلە تېپىپ يەرنى ئەمەلدار،</span></p>
<p dir="rtl" class="p2"><span class="s2">قاۋاندەك چىرقىراپ ئاندىن غەزەپكار،</span></p>
<p dir="rtl" class="p2"><span class="s2">كېرىمگە ئاتتى بىر مۇشت شۇنچە ئىتتىك،</span></p>
<p dir="rtl" class="p2"><span class="s2">بېرىپ چۈشتى ئۆزى موللاق ئېتىپ تىك.</span></p>
<p dir="rtl" class="p2"><span class="s2">بۇ دەردكە پايلىيالماي ئاچچىقىدىن،</span></p>
<p dir="rtl" class="p2"><span class="s2">ئېلىپ قولغا ناگاننى يانچۇقىدىن،</span></p>
<p dir="rtl" class="p2"><span class="s2">قوپاي دەپ تۇرغىنىدا يەر تىرەجەپ،</span></p>
<p dir="rtl" class="p2"><span class="s2">كېرىم دەسسەپ بېلىدىن ئىككى پۈكلەپ،</span></p>
<p dir="rtl" class="p2"><span class="s2">بېشىغا ياغدۇرۇپ مۇشت قەھرى بىرلەن،</span></p>
<p dir="rtl" class="p2"><span class="s2">دېدىكىم:"ئۇر دېگەننى مەندىن ئۆگەن!"</span></p>
<p dir="rtl" class="p2"><span class="s2">ناگان نەدە، ئۆزى نەدە ئۇ جاللات،</span></p>
<p dir="rtl" class="p2"><span class="s2">كۈچۈكتەك غىڭشا-غىڭشا چەكتى پەرياد.</span></p>
<p dir="rtl" class="p2"><span class="s2">بۇ ھالەتتىن خالايىق شاد ۋە ھەيران،</span></p>
<p dir="rtl" class="p2"><span class="s2">دېيىشتى:"بۇ يىگىت كىم، مۇنچە پالۋان؟"</span></p>
<p dir="rtl" class="p2"><span class="s2">بىراۋلار قىلدى ئەمما غەم ۋە تەشۋىش:</span></p>
<p dir="rtl" class="p2"><span class="s2">ئۆلۈپ قالسا، يىگىتكە تەس بولۇر ئىش.</span></p>
<p dir="rtl" class="p2"><span class="s2">دېدى كىمدۇر بىرى:"قوي مەيلى ئەمەسمۇ،</span></p>
<p dir="rtl" class="p2"><span class="s2">ئۆلۈپ قالسا، ئۆزىنىڭ پەيلى ئەمەسمۇ"!</span></p>
<p dir="rtl" class="p2"><span class="s2">بۇنى ياقلاپ بىراۋلار دېدى دەررۇ:</span></p>
<p dir="rtl" class="p2"><span class="s2">"نېمە تېرىسا، شۇنى ئورار دېگەن شۇ."</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بىراق كۆرگەچ بۇ ماجىرانى يىراقتىن،</span></p>
<p dir="rtl" class="p2"><span class="s2">سۈرەن-چۇقان بىلەن ساقچى ياقتىن</span></p>
<p dir="rtl" class="p2"><span class="s2">يۈگۈرگەنچە كېلىپ بەش-ئونچە ساقچى،</span></p>
<p dir="rtl" class="p2"><span class="s2">بولۇشتى توپنى يولدىن قوغلىماقچى.</span></p>
<p dir="rtl" class="p2"><span class="s2">خالايىق شۇ زاماتلا بولدى مالىمان،</span></p>
<p dir="rtl" class="p2"><span class="s2">كېرىمنى ئۆز ئىچىدە قىلدى پىنھان.</span></p>
<p dir="rtl" class="p2"><span class="s2">كۆرۈپ ئۆز باشلىقىنى يەردە نىمجان،</span></p>
<p dir="rtl" class="p2"><span class="s2">چۈشەنگەچ ساقچىلارمۇ ئىشنى شۇئان،</span></p>
<p dir="rtl" class="p2"><span class="s2">"كىم ئۇ، شۇنچە بالا تېرىغان بالاخور،</span></p>
<p dir="rtl" class="p2"><span class="s2">قېنى ئۇ بىزگە قارشى مۇشتومزور؟"</span></p>
<p dir="rtl" class="p2"><span class="s2">دېيىشتى قۇترىغان ئىتتەك قاۋاپ تەڭ،</span></p>
<p dir="rtl" class="p2"><span class="s2">كۆتۈردى مىلتىقىنى ھەم تۈرۈپ يەڭ.</span></p>
<p dir="rtl" class="p2"><span class="s2">بۇ گەپلەرگە بىراۋ دەرھال جاۋابەن</span></p>
<p dir="rtl" class="p2"><span class="s2">بۆلەك بىر كوچىنى كۆرسەتتى قەستەن.</span></p>
<p dir="rtl" class="p2"><span class="s2">يۈگۈردى ساقچىلار، تارقالدى ئەلمۇ،</span></p>
<p dir="rtl" class="p2"><span class="s2">بولۇپ قالدى شۇ چاغ ۋاقىتنى زاۋالمۇ.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كېرىمنى بىللە باشلاپ ئىككى ئادەم،</span></p>
<p dir="rtl" class="p2"><span class="s2">ئۆتۈپ تار كوچىلاردىن ناماز شام.</span></p>
<p dir="rtl" class="p2"><span class="s2">كېلىشتى"نوۋېشى"دەپ ئات چىقارغان</span></p>
<p dir="rtl" class="p2"><span class="s2">بىر مەھەللە ئىچىگە بەكمۇ چاققان.</span></p>
<p dir="rtl" class="p2"><span class="s2">مانا ئاددىي، يىغىنچاق ھۇجرا ئىچرە</span></p>
<p dir="rtl" class="p2"><span class="s2">ئېچىپ ئەسرارىنى چىن مېھرى بىرلە،</span></p>
<p dir="rtl" class="p2"><span class="s2">قويۇپ ھەر ئىككىسى سۆزگە مۇھەببەت،</span></p>
<p dir="rtl" class="p2"><span class="s2">تاسادىپ باشلىدى دوستانە سۆھبەت.</span></p>
<p dir="rtl" class="p2"><span class="s2">چىراغ پىل-پىل قىلار ئاستا شامالدا،</span></p>
<p dir="rtl" class="p2"><span class="s2">ئايان بولدى مۇراد-مەقسەت بۇ ھالدا:</span></p>
<p dir="rtl" class="p2"><span class="s2">بۇلار بىر ئاتىدىن ئىككى ئوغۇلكەن،</span></p>
<p dir="rtl" class="p2"><span class="s2">چوڭى روزى، كىچىكىنىڭ ئوبۇلكەن.</span></p>
<p dir="rtl" class="p2"><span class="s2">مۇئەللىملىك قىلار روزى شەھەردە،</span></p>
<p dir="rtl" class="p2"><span class="s2">ئوبۇل نىمكار بولۇپ ئىشلەر گۈزەردە.</span></p>
<p dir="rtl" class="p2"><span class="s2">بايا كۆرگەچ كېرىمنىڭ غەيرىتىنى،</span></p>
<p dir="rtl" class="p2"><span class="s2">زۇلۇم تەختىگە چەكسىز نەپرىتىنى،</span></p>
<p dir="rtl" class="p2"><span class="s2">ئاڭا باغلاپ كۆڭۈلدە سۆيگۈ رىشتە،</span></p>
<p dir="rtl" class="p2"><span class="s2">ئۈزەلمەي رىشتىسىنى ھېچ رەۋىشتە،</span></p>
<p dir="rtl" class="p2"><span class="s2">ئۆمۈرلۈك دوست تۇتۇشقا قىپتۇ ۋەدە،</span></p>
<p dir="rtl" class="p2"><span class="s2">يۈرەككە ئورنىتىپ چىن بىر ئەقىدە.</span></p>
<p dir="rtl" class="p2"><span class="s2">يەنە ساقچى تۇتۇپ كەتمەستە ئىزدەپ،</span></p>
<p dir="rtl" class="p2"><span class="s2">ئۇنى خەۋپتىن ئامان ئاسرايلى بىز دەپ،</span></p>
<p dir="rtl" class="p2"><span class="s2">تونۇشمايلا ئۆيىگە قىپتۇ دەۋەت،</span></p>
<p dir="rtl" class="p2"><span class="s2">بۇ گەرچە بولسىمۇ بىر غەيرىي ئادەت.</span></p>
<p dir="rtl" class="p2"><span class="s2">بۇ گەپلەر بىر مەدەتكار چاقىرىقتەك</span></p>
<p dir="rtl" class="p2"><span class="s2">ۋە ياكى بىر ھاياتبەخش ھايقىرىقتەك،</span></p>
<p dir="rtl" class="p2"><span class="s2">يۈرەكنىڭ تارىنى تىترەتتى ئانداق،</span></p>
<p dir="rtl" class="p2"><span class="s2">كېرىم بىلمەس جاۋاب ئېيتماقنى قانداق.</span></p>
<p dir="rtl" class="p2"><span class="s2">ئۆزىدىن چوڭ تۇرۇپ روزى ئەپەندى</span></p>
<p dir="rtl" class="p2"><span class="s2">ئۇنى ھۆرمەتلىسۇنكى شۇنچە ئەمدى،</span></p>
<p dir="rtl" class="p2"><span class="s2">بېرىپ تۆردىن ئورۇن، بەكمۇ قەدىرلەپ</span></p>
<p dir="rtl" class="p2"><span class="s2">ۋە گاھى چىن كۆڭۈلدىن ئۆز ئىنىم دەپ،</span></p>
<p dir="rtl" class="p2"><span class="s2">ئاڭا تۆكسە سىرىنى ھېچ ئايانماي،</span></p>
<p dir="rtl" class="p2"><span class="s2">قالۇرمۇ دىلدا دوستلۇق ئوتى يانماي!</span></p>
<p dir="rtl" class="p2"><span class="s2">ئوبۇلدەك تەڭدېمەت دوست نېمىدېگەن ئۇز،</span></p>
<p dir="rtl" class="p2"><span class="s2">ئۆزى شىردەك بەقۇۋۋەت، مېھرىبان يۈز.</span></p>
<p dir="rtl" class="p2"><span class="s2">ۋاپادار كۆزلىرى دوستقا نەمۇنە،</span></p>
<p dir="rtl" class="p2"><span class="s2">تۇيۇقسىز ئۇچرىدى گويا خەزىنە.</span></p>
<p dir="rtl" class="p2"><span class="s2">شۇڭا كەم سۆز كېرىممۇ خۇددى ناتىق-</span></p>
<p dir="rtl" class="p2"><span class="s2">كەبى ئۆز پىكىرىدە كۆرسەتتى مەنتىق.</span></p>
<p dir="rtl" class="p2"><span class="s2">شۇ بولدى باشلىنىش، ئۆتتى بىرەر يىل،</span></p>
<p dir="rtl" class="p2"><span class="s2">ئاجايىپ رىشتە بىرلە باغلىنىپ دىل.</span></p>
<p dir="rtl" class="p2"><span class="s2">گاھى دوست ھەم قېرىنداش، گاھى مۇئەللىم-</span></p>
<p dir="rtl" class="p2"><span class="s2">بولۇپ روزى بېرەتتى ئاڭا تەلىم.</span></p>
<p dir="rtl" class="p2"><span class="s2">بايان ئەيلەر ئىدى كۆپ يېڭىلىقلار:</span></p>
<p dir="rtl" class="p2"><span class="s2">ئۇلۇغ ئىش باشلىشىپتۇ ئىلىلىقلار.</span></p>
<p dir="rtl" class="p2"><span class="s2">زۇلۇم-زۇلمەتكە قارشى كۆتۈرۈپ تۇغ،</span></p>
<p dir="rtl" class="p2"><span class="s2">قانات قاققانىمىش غۇلجىدا سۇمۇرغ.</span></p>
<p dir="rtl" class="p2"><span class="s2">تېشىپ قىرغاققا سايرام چايقىلىپتۇ،</span></p>
<p dir="rtl" class="p2"><span class="s2">تۇمانلىق تەلكىمۇ باش كۆتۈرۈپتۇ.</span></p>
<p dir="rtl" class="p2"><span class="s2">دېمەككى، ئىلىخودا دولقۇن، ئۆركەش-</span></p>
<p dir="rtl" class="p2"><span class="s2">چىقىپ خۇاڭخې ئۈنىگە بوپتۇ تەڭكەش.</span></p>
<p dir="rtl" class="p2"><span class="s2">شۇخىل سۆزلەر سىڭىپ قەلبىگە ھەركۈن،</span></p>
<p dir="rtl" class="p2"><span class="s2">ئۇنى ئۆز لەيلىسىدەك قىلدى مەپتۇن.</span></p>
<p dir="rtl" class="p2"><span class="s2">بىراق،"يازدا تويۇڭنى بىللە ئويناپ،</span></p>
<p dir="rtl" class="p2"><span class="s2">يۈرەرمىز نەي چېلىپ، دەريانى بويلاپ"-</span></p>
<p dir="rtl" class="p2"><span class="s2">دېگەن قىش كېچىسى روزى تاسادىپ-</span></p>
<p dir="rtl" class="p2"><span class="s2">يوقالدى ئىز-دېرەكسىز، بولدى غايىب،</span></p>
<p dir="rtl" class="p2"><span class="s2">يوقالدى، قالدى ئۆي شام ۋە چىراغسىز،</span></p>
<p dir="rtl" class="p2"><span class="s2">كۆچەتمۇ قالدى سۇسىز، ئۇلاقسىز.</span></p>
<p dir="rtl" class="p2"><span class="s2">مانا بىر نەچچە ئاي ئۆتتى ئېرىنچەك،</span></p>
<p dir="rtl" class="p2"><span class="s2">ھامان چاڭقاقلىقىدا قالدى ئىستەك.</span></p>
<p dir="rtl" class="p2"><span class="s2">قېنى ئۇ سۆزلىرى يالقۇن مۇئەللىم،</span></p>
<p dir="rtl" class="p2"><span class="s2">قېنى دەريا كەبى تاشقىن مۇئەللىم؟</span></p>
<p dir="rtl" class="p2"><span class="s2">ئۇنىڭسىز ياش تۆكەر ھەر لەھزە قەلبى،</span></p>
<p dir="rtl" class="p2"><span class="s2">قېنى ئۇ غەمگۈزار، كەمتەر مۇرەببى؟</span></p>
<p dir="rtl" class="p2"><span class="s2">قېنى دوستلۇق ئۆيىنىڭ پەخرى شامى،</span></p>
<p dir="rtl" class="p2"><span class="s2">قېنى ئۇ توي بېشى، سۆيگۈگە ھامىي؟</span></p>
<p dir="rtl" class="p2"><span class="s2">بۇنى ئاز دەپ، جاپا كۆرسەتكۈچى چەرخ،</span></p>
<p dir="rtl" class="p2"><span class="s2">يىقىلغاننى تېپىپ، خار ئەتكۈچى چەرخ،</span></p>
<p dir="rtl" class="p2"><span class="s2">تۇيۇقسىز باشلىدى ئۆز جاڭجىلىنى-</span></p>
<p dir="rtl" class="p2"><span class="s2">(بەگ ھاجى سوزدى قانلىق چاڭگىلىنى).</span></p>
<p dir="rtl" class="p2"><span class="s2">ئوبۇل ئاڭلاپ بۇ سىرنى بىر كىشىدىن،</span></p>
<p dir="rtl" class="p2"><span class="s2">كېچىپ ئۆز غەم ۋە ھەسرەت تەشۋىشىدىن،</span></p>
<p dir="rtl" class="p2"><span class="s2">بېرىپ تاپقاچ كېرىمنى، قىلدى سۆھبەت،</span></p>
<p dir="rtl" class="p2"><span class="s2">دېدى ھەم:"يەتتى ئەمدى گەپكە نۆۋەت.</span></p>
<p dir="rtl" class="p2"><span class="s2">تەۋەككۈل دەپ بۈگۈن گەپ ئاچقىنىڭ خوپ،</span></p>
<p dir="rtl" class="p2"><span class="s2">ئەگەر ماقۇل دېسە، ئېپقاچقىنىڭ خوپ."</span></p>
<p dir="rtl" class="p2"><span class="s2">شۈكۈركىم، شۇ ئىكەن قىزنىڭمۇ پىكرى،</span></p>
<p dir="rtl" class="p2"><span class="s2">بىھاجەت بولدى بۇ گەپنىڭمۇ زىكرى.</span></p>
<p dir="rtl" class="p2"><span class="s2">بۇنى بىلسە ئوبۇل شادلانغۇسىدۇر،</span></p>
<p dir="rtl" class="p2"><span class="s2">بۇ ئىشقا جان پىدا ئاتلانغىسىدۇر...</span></p>
<p dir="rtl" class="p2"><span class="s2">ئەنە شۇنداق خىيال بىرلە بولۇپ بەند،</span></p>
<p dir="rtl" class="p2"><span class="s2">كېرىم چىقتى ئىشىككە كۆڭلى خۇرسەن.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئىشىك ئالدىدا بىر تۈپ قېرى ئۆرۈك،</span></p>
<p dir="rtl" class="p2"><span class="s2">ئىدى بۇ توختىكامدىن بىر تەۋەرۈك.</span></p>
<p dir="rtl" class="p2"><span class="s2">يەنە بىر-ئىككى تۈپ شاپتۇلا، ئۈجمە،</span></p>
<p dir="rtl" class="p2"><span class="s2">شېخىدا مېۋىسى مول غۇجمە-غۇجمە.</span></p>
<p dir="rtl" class="p2"><span class="s2">ئېتەكچە ئۈچ چۆنەكتە گۈل ۋە كۆكتات،</span></p>
<p dir="rtl" class="p2"><span class="s2">بۇ يەر شۇنچە كۆڭۈللۈك ئىدى ھەيھات،</span></p>
<p dir="rtl" class="p2"><span class="s2">كى كىم كۆرسە ئۇنىڭ قەلبىدە بىر زەۋق-</span></p>
<p dir="rtl" class="p2"><span class="s2">تېشىپ مېھنەتكە سۆيگۈ،ئىشتىياق،شەۋق،</span></p>
<p dir="rtl" class="p2"><span class="s2">كىمىكى تۆكتى بۇ گۈل باغچىگە تەر،</span></p>
<p dir="rtl" class="p2"><span class="s2">ئاڭا چىن قەلبىدىن كۆپ ئاپىرىن دەر.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا ھەر كۈنكىدەك زورەمخان ئاچام-</span></p>
<p dir="rtl" class="p2"><span class="s2">چۆنەك ئارىلاپ يۇلار ئوت شۇنچە ئىخچام.</span></p>
<p dir="rtl" class="p2"><span class="s2">بىراق تىترەر قولى، قورۇق تولا يۈز،</span></p>
<p dir="rtl" class="p2"><span class="s2">يۈزىدە دەرد-ئەلەمنىڭ ئىزى يۈز-يۈز.</span></p>
<p dir="rtl" class="p2"><span class="s2">چېچىدا ئاق تولا، يىللار توزانى،</span></p>
<p dir="rtl" class="p2"><span class="s2">ھېلىتىن باشلىنىپ قالغان خازانى.</span></p>
<p dir="rtl" class="p2"><span class="s2">كۆرەركىن ئوغلىنى ئۇ ئۆز قېشىدا،</span></p>
<p dir="rtl" class="p2"><span class="s2">قويۇپ يۇلغان ئوتىنى قىر بېشىدا،</span></p>
<p dir="rtl" class="p2"><span class="s2">دېدى:"ئوغلۇم، كۆزۈڭ يۇمماي كېچىچە،</span></p>
<p dir="rtl" class="p2"><span class="s2">سەھەرلەپ ماڭغىنىڭمۇ شۇ پېتىچە؟"</span></p>
<p dir="rtl" class="p2"><span class="s2">كېرىم كۈلدى بوۋاقتەك پاك ۋە مەسۈم،</span></p>
<p dir="rtl" class="p2"><span class="s2">قۇياشمۇ چاچتى نۇر، قىلدى تەبەسسۇم.</span></p>
<p dir="rtl" class="p2"><span class="s2">ئوغۇل ماڭدى شەھەرگە"خوش قېلىڭ"دەپ،</span></p>
<p dir="rtl" class="p2"><span class="s2">ئانا قالدى"بالام، بولسۇن يولۇڭ"دەپ.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">3</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئەجەب ھالەت ھۆكۈمران مەندە ھەمىشە،</span></p>
<p dir="rtl" class="p2"><span class="s2">ئاڭا مەن خۇددى بىر بەندە ھەمىشە،</span></p>
<p dir="rtl" class="p2"><span class="s2">كى قەشقەر سۆزىنى ئالسام تىلىمغا،</span></p>
<p dir="rtl" class="p2"><span class="s2">تولۇپ ئىلھام مېنىڭ جۇشقۇن دىلىمغا،</span></p>
<p dir="rtl" class="p2"><span class="s2">تېپىرلاپ ھېسلىرىم، دولقۇنلىنىپ ھەم،</span></p>
<p dir="rtl" class="p2"><span class="s2">ئۆزۈمنىڭ مەيلىگە قويماس بىرەر دەم.</span></p>
<p dir="rtl" class="p2"><span class="s2">چاپار خۇددى قۇيۇندەك ۋادا ئارىلاپ،</span></p>
<p dir="rtl" class="p2"><span class="s2">كېتەر گاھى ئۇپۇقتىنمۇ ئۇزاقلاپ.</span></p>
<p dir="rtl" class="p2"><span class="s2">كەچۈرگەي شۇڭا ھەم دانا كىتابخان،</span></p>
<p dir="rtl" class="p2"><span class="s2">ئەگەرچە ئۇزىراپ كەتسە بۇ داستان.</span></p>
<p dir="rtl" class="p2"><span class="s2">مانا دوستلار،  قەدىم قەشقەر ھىسسارى،</span></p>
<p dir="rtl" class="p2"><span class="s2">ئۇزاق ئۆتمۈش زامانلار يادىكارى.</span></p>
<p dir="rtl" class="p2"><span class="s2">تۇرايلۇق ئىچكىرى كىرمەي بىرەردەم،</span></p>
<p dir="rtl" class="p2"><span class="s2">بۇ دەرگاھنى بىلىپ دىلدا مۇكەررەم.</span></p>
<p dir="rtl" class="p2"><span class="s2">مۇھەببەتتەك ھەمىشە ياش شەھەر بۇ،</span></p>
<p dir="rtl" class="p2"><span class="s2">ئۆزىمۇ خەلقىدەك بەرداش شەھەر بۇ؛</span></p>
<p dir="rtl" class="p2"><span class="s2">دۇتاردەك مۇڭلىرى دىلكەش شەھەر بۇ،</span></p>
<p dir="rtl" class="p2"><span class="s2">غەزەلدەك ئاھلىرى ئاتەش شەھەر بۇ؛</span></p>
<p dir="rtl" class="p2"><span class="s2">مۇقامدەك ھەسرىتى قايناق شەھەر بۇ،</span></p>
<p dir="rtl" class="p2"><span class="s2">ۋە لېكىن ناغرىدەك ئويناق شەھەر بۇ؛</span></p>
<p dir="rtl" class="p2"><span class="s2">ساتارنىڭ تارلىرىدەك گەرچە غەمكىن،</span></p>
<p dir="rtl" class="p2"><span class="s2">قەدىملىك ئالىمى ئىچرە ۋە لېكىن</span></p>
<p dir="rtl" class="p2"><span class="s2">يىپەك يوللىرىدەك داڭدار شەھەر بۇ،</span></p>
<p dir="rtl" class="p2"><span class="s2">يىپەكتەك ئۆزىمۇ رەڭدار شەھەر بۇ.</span></p>
<p dir="rtl" class="p2"><span class="s2">"نە ھاجەت ھەججى ئەكبەر، قەشقەر-مازارىم"،</span></p>
<p dir="rtl" class="p2"><span class="s2">ۋەتەننىڭ بىر شۆھرىتى سەن دىيارىم.</span></p>
<p dir="rtl" class="p2"><span class="s2">قوبۇل قىل ئەي دىيار سالاملىرىمنى،</span></p>
<p dir="rtl" class="p2"><span class="s2">سەمىمىي، كەمتەرىن ئىكراملىرىمنى.</span></p>
<p dir="rtl" class="p2"><span class="s2">قوبۇل قىل ناتىۋان جان سوۋغىسىنى،</span></p>
<p dir="rtl" class="p2"><span class="s2">سۈتۈڭدەك ئاق كۆڭۈلنىڭ سۆيگۈسىنى.</span></p>
<p dir="rtl" class="p2"><span class="s2">يۈسۈپ خاس ھۈرمىتىگە ئەسسالاملار،</span></p>
<p dir="rtl" class="p2"><span class="s2">ئۇلۇغ مەھمۇد ئۈچۈن مىڭ-مىڭ سالاملار!</span></p>
<p dir="rtl" class="p2"><span class="s2">ۋەتەن شۆھرىتىگە كىم قوشسا شۆھرەت،</span></p>
<p dir="rtl" class="p2"><span class="s2">ئۇنىڭ ئۆلمەس ئۇلۇغ شەنىگە ھۆرمەت.</span></p>
<p dir="rtl" class="p2"><span class="s2">كۆرۈنمەس گەرچە ھازىر قەبرىدىن ئىز،</span></p>
<p dir="rtl" class="p2"><span class="s2">ياشار تارىخ بىلەن تەڭ نامى شەكسىز.</span></p>
<p dir="rtl" class="p2"><span class="s2">چىگىپ مېھنەتكە ھەر كۈن رىشتە مىڭ-مىڭ،</span></p>
<p dir="rtl" class="p2"><span class="s2">تىزاي مەن روھىغا گۈلدەستە مىڭ-مىڭ.</span></p>
<p dir="rtl" class="p2"><span class="s2">ئىجازەت قىل ماڭا، نازارى، گۇمنام،</span></p>
<p dir="rtl" class="p2"><span class="s2">مازارىنى تاۋاپ قىلغاچ ياقاي شام.</span></p>
<p dir="rtl" class="p2"><span class="s2">ياقاي شام سۆيگۈنىڭ شامدانىغا مەن،</span></p>
<p dir="rtl" class="p2"><span class="s2">كۆيەي ھەم جور بولۇپ پەرۋانىغا مەن.</span></p>
<p dir="rtl" class="p2"><span class="s2">نازارى ئالدىدا ياندۇرۇپ شامنى،</span></p>
<p dir="rtl" class="p2"><span class="s2">ئىچىپ قەلبىڭ كەبى گۈل لالە جامنى،</span></p>
<p dir="rtl" class="p2"><span class="s2">قۇرۇپ سەئدىن بىلەن غەمخانە سۆھبەت،</span></p>
<p dir="rtl" class="p2"><span class="s2">قىلىپ سەئدىنگە رابىئەنى ئۈلپەت،</span></p>
<p dir="rtl" class="p2"><span class="s2">تۆكۈپ كۆز ياشلىرىنى تامچە-تامچە،</span></p>
<p dir="rtl" class="p2"><span class="s2">غەزەلدىن دەستىلەر تىزغاندا قانچە،</span></p>
<p dir="rtl" class="p2"><span class="s2">ئىدىڭ سەن رەھنامە، ئىلھامغا ۋادى،</span></p>
<p dir="rtl" class="p2"><span class="s2">مېنى ھەم قويمىغىن ئارماندا زادى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">تونۇشدۇر سىزگىمۇ قەشقەر دىيارى،</span></p>
<p dir="rtl" class="p2"><span class="s2">ئۇنىڭ ھەر مەلىسى، ھەربىر مۇنارى.</span></p>
<p dir="rtl" class="p2"><span class="s2">پېشايۋانغۇ غېرىب كۈلبەلىرى ھەم،</span></p>
<p dir="rtl" class="p2"><span class="s2">مەسچىت، خانىقا، يەنە قۇببەلىرى ھەم.</span></p>
<p dir="rtl" class="p2"><span class="s2">تونۇشدۇر سىزگە غەمكىن چېھرى بىرلەن،</span></p>
<p dir="rtl" class="p2"><span class="s2">لېكىن دىل تارتقۇچى بىرى مېھرى بىرلەن.</span></p>
<p dir="rtl" class="p2"><span class="s2">ئۆزى گۆھەر تۇرۇپ، تەقدىرى شورلۇق،</span></p>
<p dir="rtl" class="p2"><span class="s2">ئەلەملەر ۋادىيى بۇ يۇرت توغرۇلۇق-</span></p>
<p dir="rtl" class="p2"><span class="s2">تالاي قىسسە، رىۋايەت، تەپسىلاتلار</span></p>
<p dir="rtl" class="p2"><span class="s2">ئىشىتكەنسىز يەنە كۆپ تەسىراتلار.</span></p>
<p dir="rtl" class="p2"><span class="s2">ئۆتۈپ بىر كۈن قاراڭغۇ رەستىلەردىن،</span></p>
<p dir="rtl" class="p2"><span class="s2">ئۈزەلمەي كۆزنى سىز گۈل كەشتىلەردىن،</span></p>
<p dir="rtl" class="p2"><span class="s2">يا كەشتەم ماھىرىنىڭ نەم كۆزىدە،</span></p>
<p dir="rtl" class="p2"><span class="s2">ھېقىق رەڭگىدىكى سولغۇن يۈزىدە-</span></p>
<p dir="rtl" class="p2"><span class="s2">كۆرۈپ ھەسرەت بىلەن سىرلىق ئىپادە،</span></p>
<p dir="rtl" class="p2"><span class="s2">كۆڭۈللەر چايقىلىپ ئاندىن زىيادە،</span></p>
<p dir="rtl" class="p2"><span class="s2">"ئەجەب مۇڭلۇق شەھەر بۇ، بارى ھەسرەت!"</span></p>
<p dir="rtl" class="p2"><span class="s2">دېگەنسىز دوستلىرىم ئەلۋەتتە-ئەلۋەت!</span></p>
<p dir="rtl" class="p2"><span class="s2">يا ھېيتگاھ ئالدىدىن ئۆتكەندە بىر كۈن،</span></p>
<p dir="rtl" class="p2"><span class="s2">ساماۋاردا تۈتۈن يۇتقاندا بىر تۈن،</span></p>
<p dir="rtl" class="p2"><span class="s2">ساتاردىن ئۇرغۇغان ھەربىر مۇقامدىن،</span></p>
<p dir="rtl" class="p2"><span class="s2">مۇقامچى ئاقساقال دىلكەش بوۋامدىن</span></p>
<p dir="rtl" class="p2"><span class="s2">ئاجايىپ قسسىلەرنى ئاڭلا-ئاڭلا،</span></p>
<p dir="rtl" class="p2"><span class="s2">مۇقامدەك تولغىنىپ ھەم سىزمۇ تەڭلا</span></p>
<p dir="rtl" class="p2"><span class="s2">يۈرەكنىڭ قات-قېتىدىن ئاھ دېگەنسىز،</span></p>
<p dir="rtl" class="p2"><span class="s2">كۆيۈپ بىر ئوتتا بەلكى پاھ دېگەنسىز.</span></p>
<p dir="rtl" class="p2"><span class="s2">يا كۆزدىن بىر كېچە قاچقاندا ئۇيقۇ-</span></p>
<p dir="rtl" class="p2"><span class="s2">(غىدىقلاپ دىلنى ئويچان نازلى تۇيغۇ)،</span></p>
<p dir="rtl" class="p2"><span class="s2">راۋابتىن كەلسە گەر مەستانە ئاۋاز،</span></p>
<p dir="rtl" class="p2"><span class="s2">بۇ ئاۋاز تۈن يېرىپ قىلغاندا پەرۋاز،</span></p>
<p dir="rtl" class="p2"><span class="s2">ئۇنىڭ ھەر ئەۋجىدىن ئاڭلاپ خىتابلار،</span></p>
<p dir="rtl" class="p2"><span class="s2">خىتابلاردىن ئوقۇپ دەردلىك كىتابلار،</span></p>
<p dir="rtl" class="p2"><span class="s2">خىيال دەريايىڭىز ئۆركەشلىگەندۇ،</span></p>
<p dir="rtl" class="p2"><span class="s2">يا سىزنى قاينىمىغا تاشلىغاندۇ...</span></p>
<p dir="rtl" class="p2"><span class="s2">مېنى ھەم شۇ خىياللار خۇددى قاينام-</span></p>
<p dir="rtl" class="p2"><span class="s2">كەبى بىر كۈچ بىلەن تارتىپ سەھەر-شام،</span></p>
<p dir="rtl" class="p2"><span class="s2">ئەسىر قىلغاچ ئۆزىگە غالىبانە،</span></p>
<p dir="rtl" class="p2"><span class="s2">ئېلىپ قولغا قەلەم ئىلھامكارانە،</span></p>
<p dir="rtl" class="p2"><span class="s2">ئەزىزانە قەشقەر شەنىگە داستان</span></p>
<p dir="rtl" class="p2"><span class="s2">يېزىشنى دىلدا ئەيلەپ ئارزۇ-ئارمان،</span></p>
<p dir="rtl" class="p2"><span class="s2">تۇتۇندۇم بۇ جاپالىق ئىشقا يەكدىل،</span></p>
<p dir="rtl" class="p2"><span class="s2">ۋە گەرچە قىسقىدۇر قول، چولتىدۇر تىل.</span></p>
<p dir="rtl" class="p2"><span class="s2">مۇراد-داستان ئۈچۈن داستان ئەمەستۇر،</span></p>
<p dir="rtl" class="p2"><span class="s2">يېتىلسە ئەلگە خىزمەت، ئۇشبۇ بەستۇر.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">يانايلى ئەمدى دوستلار ئەسلى گەپكە،</span></p>
<p dir="rtl" class="p2"><span class="s2">نەزەرباغدىن ئۆتۈپ ياۋاغ تەرەپكە.</span></p>
<p dir="rtl" class="p2"><span class="s2">مانا ياۋاغ دېگەن دەرۋازا ئالدى،</span></p>
<p dir="rtl" class="p2"><span class="s2">كېرىم كەلگەچ، قاراپ ھەيرەتتە قالدى.</span></p>
<p dir="rtl" class="p2"><span class="s2">ئۈلۈشكۈنلا تىنچ قالغان بۇ دەرگاھ</span></p>
<p dir="rtl" class="p2"><span class="s2">بۈگۈن غەليان ئىچىدە ئىدى ئاگاھ.</span></p>
<p dir="rtl" class="p2"><span class="s2">خالايىق ئاندا بىر توپ، مۇندا بىر توپ،</span></p>
<p dir="rtl" class="p2"><span class="s2">يۈزىدە ئاللىقانداق تەشۋىشى كۆپ.</span></p>
<p dir="rtl" class="p2"><span class="s2">قىلىپ دەرۋازىنى كۆزدە ئىشارە،</span></p>
<p dir="rtl" class="p2"><span class="s2">گويا تاپماق بولۇپ بىر دەردكە چارە،</span></p>
<p dir="rtl" class="p2"><span class="s2">نېمىدۇر سۆزلىشەر مەيۈس ۋە غەمكىن،</span></p>
<p dir="rtl" class="p2"><span class="s2">كۆزىدە بىر غەزەپ چاقنار ۋە لېكىن.</span></p>
<p dir="rtl" class="p2"><span class="s2">كېرىم دەرۋازىغا باقماق ھامانە،</span></p>
<p dir="rtl" class="p2"><span class="s2">چۆچۈپ، تاشتەك قېتىپ قالدى بىھۇشانە.</span></p>
<p dir="rtl" class="p2"><span class="s2">سەۋەبكى، بىر قەپەستە قىپقىزىل قان-</span></p>
<p dir="rtl" class="p2"><span class="s2">بىلەن بىر باش ئېگىز تامغا ئېسىلغان.</span></p>
<p dir="rtl" class="p2"><span class="s2">تونۇشلۇق تۇم قارا كۆزلەردە ئارمان</span></p>
<p dir="rtl" class="p2"><span class="s2">ۋە غەمكىن بىر ئۈمىد شۇنچە نامايان،</span></p>
<p dir="rtl" class="p2"><span class="s2">كى گوياكى كىمگىدۇر ئېيتماقچى بىر ھال،</span></p>
<p dir="rtl" class="p2"><span class="s2">ۋە بەلكى ئاختۇرار ئەۋلادقا ئىقبال.</span></p>
<p dir="rtl" class="p2"><span class="s2">كېرىمنىڭ كۆز ئۆڭى بولدى قاراڭغۇ،</span></p>
<p dir="rtl" class="p2"><span class="s2">قۇلاقلار ئاڭلىماس گوياكى ساڭرۇ.</span></p>
<p dir="rtl" class="p2"><span class="s2">ئوقۇشقا تەمشىلىپ ئېلاننى گەرچە</span></p>
<p dir="rtl" class="p2"><span class="s2">يېقىنلاپ بارسىمۇ قەغەزگە شۇنچە،</span></p>
<p dir="rtl" class="p2"><span class="s2">كۆرۈنمەس ھېچنېمە شۇ دەمدە كۆزگە</span></p>
<p dir="rtl" class="p2"><span class="s2">يوغان تامغا بېسىلغان خەتتىن ئۆزگە.</span></p>
<p dir="rtl" class="p2"><span class="s2">پەقەت"روزى، يېشى ئوتتۇز، شەھەرلىك...</span></p>
<p dir="rtl" class="p2"><span class="s2">بۇ ئۇنسۇر قىلمىشى بەكمۇ زەھەرلىك.</span></p>
<p dir="rtl" class="p2"><span class="s2">ئىلى، ئالتاي يەنە تارباغاتاي دەپ،</span></p>
<p dir="rtl" class="p2"><span class="s2">گومىنداڭ شۆھرىتىگە ئوق ئاتاي دەپ،</span></p>
<p dir="rtl" class="p2"><span class="s2">شەھەردە تارقىتىپ پىتنە –پاساتلار</span></p>
<p dir="rtl" class="p2"><span class="s2">ۋە قوزغاپ بىزگە قارشى كەيپىياتلار،</span></p>
<p dir="rtl" class="p2"><span class="s2">كۆتۈرمەك بولدى ئىسيان، بىل خالايىق،</span></p>
<p dir="rtl" class="p2"><span class="s2">كىمىكى بولسا بۇ خىل گەپكە لايىق،</span></p>
<p dir="rtl" class="p2"><span class="s2">جۇدا بولغاي تېنىدىن باشى ئەلۋەت،</span></p>
<p dir="rtl" class="p2"><span class="s2">قېرى-ياش، ھەممىلەر بىلمەكلىكى شەرت!-</span></p>
<p dir="rtl" class="p2"><span class="s2">دېگەن سۆزلەرنى تەستە ئۇقتى ئاخىر،</span></p>
<p dir="rtl" class="p2"><span class="s2">بىلىندى ھەممە گەپ، قالماي بۆلەك سىر.</span></p>
<p dir="rtl" class="p2"><span class="s2">تۈگۈلدى مۇشتلىرى، چىشلار غۇچۇرلاپ،</span></p>
<p dir="rtl" class="p2"><span class="s2">نېمىدۇر دېمەكچى بولدى پىچىرلاپ.</span></p>
<p dir="rtl" class="p2"><span class="s2">بىراق تىترەپ لېۋى، ئېيتالمىدى سۆز،</span></p>
<p dir="rtl" class="p2"><span class="s2">غەزەپ بىرلە يانار، ياشقا تولا كۆز...</span></p>
<p dir="rtl" class="p2"><span class="s2">كېرىم دەردنى ئاران يۇتۇپ ئىچىگە،</span></p>
<p dir="rtl" class="p2"><span class="s2">ئوبۇلنى كەلتۈرۈپ دەرھال ئېسىگە:</span></p>
<p dir="rtl" class="p2"><span class="s2">"نېچۈك سەۋرىڭ يېتەر، بىچارە دوستۇم،</span></p>
<p dir="rtl" class="p2"><span class="s2">قېرىنداشتىن جۇدا، دىلپارە دوستۇم!</span></p>
<p dir="rtl" class="p2"><span class="s2">بېشىڭغا كەلگۈچە شۇنچە مۇسىبەت،</span></p>
<p dir="rtl" class="p2"><span class="s2">بولالماي قاپتىمەنغۇ ساڭا ھەمدەرد!"</span></p>
<p dir="rtl" class="p2"><span class="s2">دېدى شۇئان كىرىپ دەرۋازىدىن تېز،</span></p>
<p dir="rtl" class="p2"><span class="s2">يۈگۈردى نوبېشىغا خۇددى ھۇشسىز.</span></p>
<p dir="rtl" class="p2"><span class="s2">شەھەرمۇ تۈن بويى خۇددى يامان چۈش-</span></p>
<p dir="rtl" class="p2"><span class="s2">كۆرۈپ، كۆڭلى تولا بولغاچقا ناخۇش،</span></p>
<p dir="rtl" class="p2"><span class="s2">چىرايى بەك تۇتۇق قوپقان كېلىندەك-</span></p>
<p dir="rtl" class="p2"><span class="s2">ئىدى، غەشلىك بىلەن كۆڭلى يېرىمدەك.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كېرىم تار كوچىلاردىن يۈگۈرە-يۈگۈرە</span></p>
<p dir="rtl" class="p2"><span class="s2">ئۆتۈپ كىرگەندە بىر ھويلا ئىچرە،</span></p>
<p dir="rtl" class="p2"><span class="s2">بېلىگە ئاق ماتا باغلاپ قېرى-ياش،</span></p>
<p dir="rtl" class="p2"><span class="s2">(قولۇم-قوشنا ۋە بارچە قوۋم-قېرىنداش)،</span></p>
<p dir="rtl" class="p2"><span class="s2">ئېغىر ماتەم-مۇسىبەتتە ئىدى، بەس،</span></p>
<p dir="rtl" class="p2"><span class="s2">بۇنى تىلدا بايان قىلماق ماڭا تەس.</span></p>
<p dir="rtl" class="p2"><span class="s2">چېچىدا ئاق تولا، قەددى پۈكۈلگەن،</span></p>
<p dir="rtl" class="p2"><span class="s2">خازاندەك سارغىيىپ، ھۆسنى تۆكۈلگەن</span></p>
<p dir="rtl" class="p2"><span class="s2">بىدەرمان بىر ئانا ئېيتىپ دەرىخلار،</span></p>
<p dir="rtl" class="p2"><span class="s2">يۇلۇپ چاچ، ئاققۇزۇپ كۆزدىن ئېرىقلار،</span></p>
<p dir="rtl" class="p2"><span class="s2">قارا ياغلىق تۇتۇپ كۆزگە بالام دەپ،</span></p>
<p dir="rtl" class="p2"><span class="s2">قوشۇپ ئارمانىنى سۆزگە بالام دەپ،</span></p>
<p dir="rtl" class="p2"><span class="s2">قوشاق بىرلە ئاچاركەن ھازا-ماتەم،</span></p>
<p dir="rtl" class="p2"><span class="s2">بۇڭا تاقەت قىلالماي ھەممە ئادەم-</span></p>
<p dir="rtl" class="p2"><span class="s2">بولاتتى كۆز يېشى دەرياسىدا غەرق،</span></p>
<p dir="rtl" class="p2"><span class="s2">نە تۇغقانۇ، نە ياتلار ساقلىماي پەرق.</span></p>
<p dir="rtl" class="p2"><span class="s2">پەقەت يالغۇز ئوبۇللا بىر سۈكۈنات،</span></p>
<p dir="rtl" class="p2"><span class="s2">ئېغىر بىر مۇڭ ئىچىدە خۇددى سۈرەت-</span></p>
<p dir="rtl" class="p2"><span class="s2">كەبى قاتقان پېتى بىر چەتتە بىھۇش</span></p>
<p dir="rtl" class="p2"><span class="s2">تۇراتتى، غەزىپى كۆزدە ئۇرۇپ جۇش.</span></p>
<p dir="rtl" class="p2"><span class="s2">كېرىم كۆرگەچ ئوبۇلنى شۇ سىياقتا،</span></p>
<p dir="rtl" class="p2"><span class="s2">ئۇرۇلغاندەك بېشىغا خۇددى پالتا.</span></p>
<p dir="rtl" class="p2"><span class="s2">ياقاسىن چاك ئېتىپ، ئۈن سالدى دادلاپ،</span></p>
<p dir="rtl" class="p2"><span class="s2">تۆكۈلدى كۆز يېشى مەرھۇمنى يادلاپ.</span></p>
<p dir="rtl" class="p2"><span class="s2">ئوبۇل گويا كېلىپ ھۇشىغا شۇ چاغ،</span></p>
<p dir="rtl" class="p2"><span class="s2">يىقىلغاندەك تۇيۇقسىز بىر ئېگىز تاغ</span></p>
<p dir="rtl" class="p2"><span class="s2">يىقىلدى دوستىنىڭ قۇچاقىغا، بەس،</span></p>
<p dir="rtl" class="p2"><span class="s2">بۇنى ئەيلەشكە تەسۋىر سۆز يېتىشمەس!</span></p>
<p dir="rtl" class="p2"><span class="s2">ھېسابسىز ئاقتى ياش كۆزلەردە قايناپ،</span></p>
<p dir="rtl" class="p2"><span class="s2">بۇلاقلار تاشتى گويا تەڭ بۇلۇقلاپ.</span></p>
<p dir="rtl" class="p2"><span class="s2">شۇ ھالدا ئەۋج ئېلىپ ماتەم ساداسى،</span></p>
<p dir="rtl" class="p2"><span class="s2">نە ماتەمكى، قىساس-ئاچچىق نىداسى.</span></p>
<p dir="rtl" class="p2"><span class="s2">يېتىپ پۈتكۈل شەھەرگە قوپتى غەليان،</span></p>
<p dir="rtl" class="p2"><span class="s2">ۋە ھەتتا قالمىدى بىر چەتتە قوغان.</span></p>
<p dir="rtl" class="p2"><span class="s2">شۇ كۈن تا كەچكىچە مىڭلارچە ئادەم</span></p>
<p dir="rtl" class="p2"><span class="s2">ئۈزۈلمەستىن كېلىپ بۇ ئۆيگە دەم-دەم،</span></p>
<p dir="rtl" class="p2"><span class="s2">شېھىت كەتكەن مۇئەللىمگە قىرائەت</span></p>
<p dir="rtl" class="p2"><span class="s2">ئوقۇپ چىن قەلبىدىن قىلدى تىلاۋەت.</span></p>
<p dir="rtl" class="p2"><span class="s2">بىراۋلار تەن بېرىپ تەقدىرگە قەلبەن،</span></p>
<p dir="rtl" class="p2"><span class="s2">دۇئالار ئاتىدى مەرھۇمغا شەخسەن.</span></p>
<p dir="rtl" class="p2"><span class="s2">بىراۋلار ياد ئېتىپ كۆپ ئەسكە ئالدى،</span></p>
<p dir="rtl" class="p2"><span class="s2">بىراۋلار ئىچىنى ئاغرىتتى، قالدى.</span></p>
<p dir="rtl" class="p2"><span class="s2">بىراۋلار تېڭىرقاپ بۇ غەيرىي ھالغا،</span></p>
<p dir="rtl" class="p2"><span class="s2">تۇتۇپ ماڭلاي، تولا چۆمدى خىيالغا،</span></p>
<p dir="rtl" class="p2"><span class="s2">بىراۋلار داد دېدى زارلاپ زاماندىن،</span></p>
<p dir="rtl" class="p2"><span class="s2">بۇ بىدادلىق بىلەن زۇلمى ياماندىن.</span></p>
<p dir="rtl" class="p2"><span class="s2">ۋە لېكىن ئەكسىرى ياشلاپ كۆزىنى،</span></p>
<p dir="rtl" class="p2"><span class="s2">ئەلەم بىرلە يۇتۇپ ئېيتار سۆزىنى.</span></p>
<p dir="rtl" class="p2"><span class="s2">پىغانلىق كۆز يېشىدىن تولدۇرۇپ جام،</span></p>
<p dir="rtl" class="p2"><span class="s2">گويا تاپتى شۇ جامدىن دىلغا ئارام.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۇ ھالدا كۈن پېتىپ باشلاندى ئاخشام،</span></p>
<p dir="rtl" class="p2"><span class="s2">يېقىنلاپ قالدى ھەتتا نامازشام.</span></p>
<p dir="rtl" class="p2"><span class="s2">نە چارە ئەمدى بۇ دەۋران ئىشىغا،</span></p>
<p dir="rtl" class="p2"><span class="s2">مۇھەببەت ئەھلىگە شۇم قىلمىشىغا.</span></p>
<p dir="rtl" class="p2"><span class="s2">تېخى ئاخشام كېرىمگە كۈلسەيۇ بەخت،</span></p>
<p dir="rtl" class="p2"><span class="s2">بۈگۈن چۈشسە بېشىغا شۇنچە كۈلپەت!</span></p>
<p dir="rtl" class="p2"><span class="s2">ئايانكى، لەيلىگە بەرمىشتى ۋەدە،</span></p>
<p dir="rtl" class="p2"><span class="s2">بۈگۈن بۇ ۋەدىگە ئىمكانى نەدە!</span></p>
<p dir="rtl" class="p2"><span class="s2">ئەگەر ۋەدە بۇزۇلسا ئۇشبۇ ئاخشام،</span></p>
<p dir="rtl" class="p2"><span class="s2">ئۆچەر بەلكى ۋىسال شامدانىدا شام.</span></p>
<p dir="rtl" class="p2"><span class="s2">ئەگەر چىقسا كېرىم بۇ كېچە يولغا،</span></p>
<p dir="rtl" class="p2"><span class="s2">ۋاپاسىزلىق بولۇر دوستى ئوبۇلغا.</span></p>
<p dir="rtl" class="p2"><span class="s2">كېچىكسە بۇ كېچەگەر، ئەتە جەزمەن-</span></p>
<p dir="rtl" class="p2"><span class="s2">قىلار توينىڭ جاكارسىن ھاجى رەسمەن.</span></p>
<p dir="rtl" class="p2"><span class="s2">ئۇ چاغدا بولغۇسى ئىش يەنە دىشۋار،</span></p>
<p dir="rtl" class="p2"><span class="s2">ئۈمىد،مەقسەت بولۇر ھەم مەڭگۈ تارمار.</span></p>
<p dir="rtl" class="p2"><span class="s2">ئەنە شۇنداق خىيال بىرلە ئازاپتىن،</span></p>
<p dir="rtl" class="p2"><span class="s2">يۈرەكنى ئەزگۈچى بۇ ئىزتىراپتىن</span></p>
<p dir="rtl" class="p2"><span class="s2">كېرىمدە يۈز بېرىپ بىر باشقا ھالەت،</span></p>
<p dir="rtl" class="p2"><span class="s2">كۆڭۈلدە تەشۋىشى ئاشتى ناھايەت.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئوبۇلمۇ ئويلىغاچ شۇ ھالنى دەرھال</span></p>
<p dir="rtl" class="p2"><span class="s2">سوراپ قايتا كېرىمدىن ھالۇ ئەھۋال،</span></p>
<p dir="rtl" class="p2"><span class="s2">دېدى:"يولغا كېچىكمەي چىققىنىڭ خوپ،</span></p>
<p dir="rtl" class="p2"><span class="s2">تۆمۈرنى قىزىقىدا سوققىنىڭ خوپ.</span></p>
<p dir="rtl" class="p2"><span class="s2">سېنىڭ بەختىڭ ئۈچۈن جانىم پىدا، دوست،</span></p>
<p dir="rtl" class="p2"><span class="s2">قىلاي،يۈر، خىزمىتىڭنى مەن ئادا، دوست!"</span></p>
<p dir="rtl" class="p2"><span class="s2">كېرىم ئېيتتى:"ساڭا مىڭلارچە رەھمەت،</span></p>
<p dir="rtl" class="p2"><span class="s2">يېتەر ئەمدى، مېنىڭچۈن چەكمە زەخمەت.</span></p>
<p dir="rtl" class="p2"><span class="s2">بېشىڭدا شۇنچە دەردۇ قايغۇ تاغى،</span></p>
<p dir="rtl" class="p2"><span class="s2">دىلىڭدا ئاندىن ئارتۇق ھىجرى داغى.</span></p>
<p dir="rtl" class="p2"><span class="s2">سېنى تاشلاپ نېچۈك مۇندىن كېتەرمەن،</span></p>
<p dir="rtl" class="p2"><span class="s2">نېچۈك كۆڭلۈم تىنىپ مەنزىل كېزەرمەن!"</span></p>
<p dir="rtl" class="p2"><span class="s2">دېدى:"ئېيتقانلىرىڭ ئەلۋەتتە راست گەپ،</span></p>
<p dir="rtl" class="p2"><span class="s2">ۋە لېكىن ئىش بولارمۇ ئەمدى غەم يەپ.</span></p>
<p dir="rtl" class="p2"><span class="s2">ئاكامنى تىغ بىلەن ئۆلتۈردى جاللات،</span></p>
<p dir="rtl" class="p2"><span class="s2">سېنى بۇ دەرد تىرىك قىلسۇنمۇ بەربات؟</span></p>
<p dir="rtl" class="p2"><span class="s2">قېنى يۈر، كەتمىگەي پۇرسەت قولۇڭدىن،</span></p>
<p dir="rtl" class="p2"><span class="s2">مېنى دەپ قالمىغىن ھەرگىز يولۇڭدىن.</span></p>
<p dir="rtl" class="p2"><span class="s2">ئۇ كۈنكى ۋەدىمىز ھازىرمۇ ۋەدە،</span></p>
<p dir="rtl" class="p2"><span class="s2">ساڭا ھەمراھ بولاي مەن بۇ سەپەردە."</span></p>
<p dir="rtl" class="p2"><span class="s2">كېرىم ئاڭلاپ ئوبۇلدىن بۇ جاۋابنى،</span></p>
<p dir="rtl" class="p2"><span class="s2">ئوقۇپ گويا ھاياتتىن يېڭى بابنى،</span></p>
<p dir="rtl" class="p2"><span class="s2">ھاياجاندىن تېنى ئوتتەك يېلىنجاپ،</span></p>
<p dir="rtl" class="p2"><span class="s2">ئېسىلدى بوينىغا مەھكەم قۇچاقلاپ.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">*********</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قېنى ساقىي، ئۇزات گۈلگۈن پىيالە،</span></p>
<p dir="rtl" class="p2"><span class="s2">ئىچەيكىم بىر پىيالە خۇددى لالە.</span></p>
<p dir="rtl" class="p2"><span class="s2">ئۇنىڭ ھەر تامچىسى بولسۇن دىلارام،</span></p>
<p dir="rtl" class="p2"><span class="s2">ۋاپادار دوست كەبى جان-دىلغا ئارام.</span></p>
<p dir="rtl" class="p2"><span class="s2">ئىچەيمەن قەترە قويماي تەشنالىقتىن،</span></p>
<p dir="rtl" class="p2"><span class="s2">ۋاپايۇ مېھىر، دوستقا ئاشنالىقتىن.</span></p>
<p dir="rtl" class="p2"><span class="s2">باسالماس ئۆزگىسى چاڭقاقلىقىمنى،</span></p>
<p dir="rtl" class="p2"><span class="s2">بىلەمسەن مەيگە دىل مۇشتاقلىقىنى!</span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2">بەشىنچى باپ</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">يەتمەكلىك ئىرۇر مۈشكۈل، مەقسەتكە يېتەر كىم بار،</span></p>
<p dir="rtl" class="p2"><span class="s2">كۈن خىرە ۋە تۈن تىرە، يول تايغاقۇ ئات ئاقساق...</span></p>
<p dir="rtl" class="p2"><span class="s2">-ئەلشىر نەۋائىي</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مەن قۇشۇمنى غازغا سالسام، كىم سېلىپتۇ قاغىغا،</span></p>
<p dir="rtl" class="p2"><span class="s2">ئالتە قاغا بىر بولۇپ، ئالدى قۇشۇمنى ئارىغا.</span></p>
<p dir="rtl" class="p2"><span class="s2">-ئۇيغۇر خەلق قوشىقى</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">گوياكى نازىنىن بىر ئەركە جانان</span></p>
<p dir="rtl" class="p2"><span class="s2">قىلىپ ئۆز جىلۋىسىن دىلبەر نامايان،</span></p>
<p dir="rtl" class="p2"><span class="s2">يىپەك رومال ئارا بىر دەم يۈزىنى</span></p>
<p dir="rtl" class="p2"><span class="s2">ئېچىپ ھەم كۆرسىتىپ شەھلا كۆزىنى،</span></p>
<p dir="rtl" class="p2"><span class="s2">بولۇپ پىنھان يەنە بىردەمدە پەيدا،</span></p>
<p dir="rtl" class="p2"><span class="s2">ئۆزىگە ئەيلىگەندەك دىلنى شەيدا،</span></p>
<p dir="rtl" class="p2"><span class="s2">بۇلۇتلار ئىچىدە ئاستا ئۈزەر ئاي،</span></p>
<p dir="rtl" class="p2"><span class="s2">نە گۈزەل دىلرەبا مەنزىرە، ئايھاي!</span></p>
<p dir="rtl" class="p2"><span class="s2">ئۈزەر ئاي مۇڭلىنىپ خامۇش-خىيالچان،</span></p>
<p dir="rtl" class="p2"><span class="s2">خىيالچان چېھرىسى ئاندىن پەرىشان.</span></p>
<p dir="rtl" class="p2"><span class="s2">نېمىكىن خىيالى، مەقسەت-مۇرادى،</span></p>
<p dir="rtl" class="p2"><span class="s2">نېمىكىن تىلىكى، ئارمانى-يادى؟</span></p>
<p dir="rtl" class="p2"><span class="s2">نېمە ئىستەيدىكىن ئالەمدە تەنھا،</span></p>
<p dir="rtl" class="p2"><span class="s2">نېمە قىلدى ئۇنى مۇنچە تەقەززا؟</span></p>
<p dir="rtl" class="p2"><span class="s2">جاھانكەچتى بولۇپ شۇنچە بىتاقەت،</span></p>
<p dir="rtl" class="p2"><span class="s2">تىنىمسىز يول يۈرۈپ، تارتىپ مۇشەققەت،</span></p>
<p dir="rtl" class="p2"><span class="s2">ئۆزىگە بىر رەپىق، مۇشپىقى دىلدار</span></p>
<p dir="rtl" class="p2"><span class="s2">ۋىسالىن ياد ئېتىپ، ئىستەمدىكىن يار؟</span></p>
<p dir="rtl" class="p2"><span class="s2">ۋە ياكى شۇم پەلەك ياۋۇزلۇقىدىن</span></p>
<p dir="rtl" class="p2"><span class="s2">ئەلەم يەتكەچ يەنە يالغۇزلۇقىدىن،</span></p>
<p dir="rtl" class="p2"><span class="s2">تاپاي دەپ بىر ئارامگاھتىن نىشانە،</span></p>
<p dir="rtl" class="p2"><span class="s2">كېزەمدۇ كۆك يۈزىدە دەرۋىشانە؟</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئۈزەر ئاي مۇڭلىنىپ، ئاسماندا خامۇش،</span></p>
<p dir="rtl" class="p2"><span class="s2">نەزەرباغ تىپتىنىچ ئۇخلاپ كۆرەر چۈش.</span></p>
<p dir="rtl" class="p2"><span class="s2">قىيا ھالدا ئوچۇق دېرىزە ئۈزرە،</span></p>
<p dir="rtl" class="p2"><span class="s2">چاچار ئاي نۇرىنى ھەم قەترە-قەترە.</span></p>
<p dir="rtl" class="p2"><span class="s2">دېرىزە تۈۋىدە بىر ئۆزى يالغۇز،</span></p>
<p dir="rtl" class="p2"><span class="s2">قۇچاقلاپ تىزىنى جىم ئولتۇرار قىز.</span></p>
<p dir="rtl" class="p2"><span class="s2">يېنىدا بوغچىسى، سەپەرگە تەييار،</span></p>
<p dir="rtl" class="p2"><span class="s2">غۇبارسىز پاك نىيەت ئىقبالغا ھەمكار.</span></p>
<p dir="rtl" class="p2"><span class="s2">ئۈزۈلمەس كۆزلىرى بىرلەھزە ئايدىن،</span></p>
<p dir="rtl" class="p2"><span class="s2">ئوقۇپ تۇرغان كەبى بىر قىسسە ئايدىن...</span></p>
<p dir="rtl" class="p2"><span class="s2">بۇلۇتتىن چىقسا شۇڭغۇپ ئاي راۋانە،</span></p>
<p dir="rtl" class="p2"><span class="s2">كۆزى چاقنايتتى قىزنىڭ شادىيانە.</span></p>
<p dir="rtl" class="p2"><span class="s2">ئىدى بۇ چۈنكى ئۆز ئىقبالىغا پال،</span></p>
<p dir="rtl" class="p2"><span class="s2">ئەجەبمەس تەلىيىگە كۈلسە ئىقبال.</span></p>
<p dir="rtl" class="p2"><span class="s2">ئۈزەر يەلكەن كەبى ئاي كۆكتە خامۇش،</span></p>
<p dir="rtl" class="p2"><span class="s2">نەزەرباغ تىپتىنىچ ئۇخلاپ كۆرەر چۈش.</span></p>
<p dir="rtl" class="p2"><span class="s2">شۇ خىلدا ئېرىنىپ ئاستا ئۆتەر تۈن،</span></p>
<p dir="rtl" class="p2"><span class="s2">كۈتەر قىز يارىدىن بىر شەپە، بىر ئۈن،</span></p>
<p dir="rtl" class="p2"><span class="s2">لېكىن تىلسىز، ساداسىز ئىدى بۇ تۈن.</span></p>
<p dir="rtl" class="p2"><span class="s2">يىراقتا ھاۋشىغان ئىتقا جاۋابەن،</span></p>
<p dir="rtl" class="p2"><span class="s2">چولاق تارتىپ خورەك دالاندا قەستەن.</span></p>
<p dir="rtl" class="p2"><span class="s2">قۇلاقنى دىڭ تۇتۇپ ياتاتتى سەگەك،</span></p>
<p dir="rtl" class="p2"><span class="s2">ئۆتەر تۈن سوزۇلۇپ ئاستا ئېرىنچەك.</span></p>
<p dir="rtl" class="p2"><span class="s2">گۈلايىممۇ پۈكۈپ كۆڭلىگە بىر ئىش،</span></p>
<p dir="rtl" class="p2"><span class="s2">چېكىپ قىز تەقدىرىدىن تولا تەشۋىش،</span></p>
<p dir="rtl" class="p2"><span class="s2">يېتىپ قالغان ئىدى دالاندا ئەتتەي،</span></p>
<p dir="rtl" class="p2"><span class="s2">ياتاردا باغ ئىشىكىن قەستەن ئەتمەي.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">2</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">لېكىن باغنىڭ ئىچىدە غەيرىي ئەھۋال،</span></p>
<p dir="rtl" class="p2"><span class="s2">ھۆكۈم سۈرمەكتە بىر ۋەھىمىلىك ھال:</span></p>
<p dir="rtl" class="p2"><span class="s2">بۇنىڭدىن بىر-ئىككى سائەت مۇقەددەم،</span></p>
<p dir="rtl" class="p2"><span class="s2">تاياق-توقماق بىلەن بەش-ئونچە ئادەم-</span></p>
<p dir="rtl" class="p2"><span class="s2">ئوغرىلىقچە چۈشۈپ تامدىن بۇ باغقا،</span></p>
<p dir="rtl" class="p2"><span class="s2">ئىككى-ئۈچتىن بولۇپ ھەرقايسى ياققا-</span></p>
<p dir="rtl" class="p2"><span class="s2">تاراپ، جىمجىت ياتاتتى مۆككىنىچە</span></p>
<p dir="rtl" class="p2"><span class="s2">ۋە بەزەن تام تۈۋىگە چۆككىنىچە.</span></p>
<p dir="rtl" class="p2"><span class="s2">مانا كۈتكەن مىنۇتمۇ كەلدى ئاخىر،</span></p>
<p dir="rtl" class="p2"><span class="s2">بىراۋ چالماقتا نەينى بەكمۇ ماھىر.</span></p>
<p dir="rtl" class="p2"><span class="s2">كى ھەتتا مۇز يۈرەك چولاقمۇ بىر پەس</span></p>
<p dir="rtl" class="p2"><span class="s2">ئۆزىنى ئۇنتۇغان ھالدا بولۇپ مەس،</span></p>
<p dir="rtl" class="p2"><span class="s2">خورەكنى توختىتىپ تىڭشايتتى جىم-جىم،</span></p>
<p dir="rtl" class="p2"><span class="s2">چولاقنىڭ ھالىنى سەزمەي گۈلايىم.</span></p>
<p dir="rtl" class="p2"><span class="s2">شىۋىرلاپ ھەر مىنۇت ئوقۇپ دۇئالار،</span></p>
<p dir="rtl" class="p2"><span class="s2">قىلىپ پەرۋەردىگارغا ئىلتىجالار،</span></p>
<p dir="rtl" class="p2"><span class="s2">تۆكۈپ كۆز يېشىنى، ئېيتىپ مۇناجات،</span></p>
<p dir="rtl" class="p2"><span class="s2">تىلەيتتى قىزىغا ئاقيول-سائادەت.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئىشىتكەچ شۇ تونۇش ئەپسۇنچى نەينى،</span></p>
<p dir="rtl" class="p2"><span class="s2">ئاجايىپ بىر جاسارەت بىرلە لەيلى-</span></p>
<p dir="rtl" class="p2"><span class="s2">چۈشۈپ دېرىزىدىن ئۇ شۇنچە دادىل</span></p>
<p dir="rtl" class="p2"><span class="s2">يۆنەلدى باغ تەرەپكە ھەمدە ئەپچىل.</span></p>
<p dir="rtl" class="p2"><span class="s2">لېكىن ماڭماق قىيىنلاشتى ئاجايىپ،</span></p>
<p dir="rtl" class="p2"><span class="s2">پۇتىغا چىرمىشىپ ئالغان كەبى يىپ.</span></p>
<p dir="rtl" class="p2"><span class="s2">گۈپۈلدەپ يۈرىكى بەرمەيتتى ئارام،</span></p>
<p dir="rtl" class="p2"><span class="s2">كۆزىگە ياش تولۇپ ھەم بولدى بىر جام...</span></p>
<p dir="rtl" class="p2"><span class="s2">يوقالدى بايىقى غەيرەت-جاسارەت،</span></p>
<p dir="rtl" class="p2"><span class="s2">بەدەننى چۇلغىدى بىر قارا دەھشەت.</span></p>
<p dir="rtl" class="p2"><span class="s2">تىزى تىترەپ، قەدەمدە توختىدى بىر،</span></p>
<p dir="rtl" class="p2"><span class="s2">ئۆزىمۇ بىلمىدى بۇ نېمە ئاخىر!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۇ ھالدا بىر ئاماللاپ كىردى باغقا،</span></p>
<p dir="rtl" class="p2"><span class="s2">كېرىممۇ كەلدى شۇ ئان لەيلى ياققا.</span></p>
<p dir="rtl" class="p2"><span class="s2">بىراق تۇتماي تېخى قىزنىڭ قولىنى،</span></p>
<p dir="rtl" class="p2"><span class="s2">تۇيۇقسىزدىن توساپ ئۆتەر يولىنى</span></p>
<p dir="rtl" class="p2"><span class="s2">ئېتىلدى غالجىر ئىتتەك نەچچە جاللات،</span></p>
<p dir="rtl" class="p2"><span class="s2">كۆرۈڭ بۇ زۇلمى بىدادلىقنى، ھەيھات!</span></p>
<p dir="rtl" class="p2"><span class="s2">ياغار قامچا، تاياق-توقماق، تېگەر مۇش،</span></p>
<p dir="rtl" class="p2"><span class="s2">كېرىمنى بىر يولى قىلماققا بىھۇش.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كېرىممۇ بايقىغاچ ئەھۋالنى دەرھال،</span></p>
<p dir="rtl" class="p2"><span class="s2">پىسەنت قىلماي، ھولۇقماي زەررە مىسقال،</span></p>
<p dir="rtl" class="p2"><span class="s2">كىرىشتى جەڭگە دادىل-يېگانە،</span></p>
<p dir="rtl" class="p2"><span class="s2">بولۇپ رۇستەم مىسالى باتۇرانە،</span></p>
<p dir="rtl" class="p2"><span class="s2">چۈشۈپ تامدىن ئوبۇلمۇ ئوق كەبى تېز،</span></p>
<p dir="rtl" class="p2"><span class="s2">ئېتىلدى ياۋغا قارشى ئىختىيارسىز.</span></p>
<p dir="rtl" class="p2"><span class="s2">قىزىپ جەڭ، بولدى بىر داستانىي مەيدان،</span></p>
<p dir="rtl" class="p2"><span class="s2">جاسارەت كۆرسىتىپ بۇ ئىككى پالۋان.</span></p>
<p dir="rtl" class="p2"><span class="s2">ساۋار دۈشمەننى ئۆز تاياغى بىرلە،</span></p>
<p dir="rtl" class="p2"><span class="s2">ئاتار پەشۋانى ھەم ئاياغى بىرلە.</span></p>
<p dir="rtl" class="p2"><span class="s2">يىقىلدى نەچچىسى ھوشىن بىلەلمەي،</span></p>
<p dir="rtl" class="p2"><span class="s2">بىرى چەتلەشتى ئاستا تىك تۇرالماي.</span></p>
<p dir="rtl" class="p2"><span class="s2">شۇ خىلدا قاپلىدى دۈشمەننى تەشۋىش،</span></p>
<p dir="rtl" class="p2"><span class="s2">كۈچەپ باققان بىلەن ھېچ بولمىدى ئىش.</span></p>
<p dir="rtl" class="p2"><span class="s2">ئاخىر بىر ساقچى ئىت تاپانچا بەتلەپ،</span></p>
<p dir="rtl" class="p2"><span class="s2">كېرىمنى چەنلىدى، ئاتماقنى قەستلەپ.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئوبۇل كۆرگەچ بۇ ھالنى، خۇددى قاپلان-</span></p>
<p dir="rtl" class="p2"><span class="s2">كەبى ئاتتى ئۆزىنى ياۋغا شۇئان.</span></p>
<p dir="rtl" class="p2"><span class="s2">بىراق شۇئان تاپانچىمۇ ئېتىلدى،</span></p>
<p dir="rtl" class="p2"><span class="s2">ئوبۇل ئاستا بېرىپ يەرگە يىقىلدى.</span></p>
<p dir="rtl" class="p2"><span class="s2">كېرىم يۈگۈرۈپ كېلىپ دوستىنى قۇچاقلاپ،</span></p>
<p dir="rtl" class="p2"><span class="s2">كۆزىدە بىر ئەلەم يالقۇنى چاقناپ،</span></p>
<p dir="rtl" class="p2"><span class="s2">غەزەپتىن ئاھ ئۇرۇپ قىلغاندا پەرياد،</span></p>
<p dir="rtl" class="p2"><span class="s2">بۇنى پۇرسەت بىلىپ بىر نەچچە جاللات،</span></p>
<p dir="rtl" class="p2"><span class="s2">تەرەپ-تۇشتىن بېسىپ، باغلاشتى پۇختا،</span></p>
<p dir="rtl" class="p2"><span class="s2">تىقىشتى ئاغزىغا ھەتتاكى پاختا.</span></p>
<p dir="rtl" class="p2"><span class="s2">ئوبۇل يارىدار ئىدى ئوڭ كۆكرىكىدىن،</span></p>
<p dir="rtl" class="p2"><span class="s2">ئاقار قان يەرگە ئاپپاق كۆڭلىكىدىن.</span></p>
<p dir="rtl" class="p2"><span class="s2">كۆزىدە ئوت يانار، ئامالى قانچە،</span></p>
<p dir="rtl" class="p2"><span class="s2">تۇرالماس ئورنىدىن ماجالى شۇنچە...</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">يېشى ئون يەتتىگە ئەمدى ئۇلاشقان،</span></p>
<p dir="rtl" class="p2"><span class="s2">كۆرۈنگەن ئەر كىشىدىن ئۆيگە قاچقان،</span></p>
<p dir="rtl" class="p2"><span class="s2">بۇنىڭدەك پاجىئە-دەھشەتنى ھەرگىز</span></p>
<p dir="rtl" class="p2"><span class="s2">خىيالغا كەلتۈرۈپمۇ كۆرمىگەن قىز،</span></p>
<p dir="rtl" class="p2"><span class="s2">بۈگۈن كۆرگەچ قىيامەتنى بەئەينەن،</span></p>
<p dir="rtl" class="p2"><span class="s2">نېچۈك ھالغا چۈشەر، بۇ ئۆزى روشەن!</span></p>
<p dir="rtl" class="p2"><span class="s2">گۈلايىم ئۈلگۈرۈپ كەلگەن تۈپەيلى،</span></p>
<p dir="rtl" class="p2"><span class="s2">يىغىپ ئەس-ھۇشىنى بىچارە لەيلى،</span></p>
<p dir="rtl" class="p2"><span class="s2">نېمە قىلماقنى بىلمەي ئەيلىدى داد،</span></p>
<p dir="rtl" class="p2"><span class="s2">گۈلايىممۇ كۆتۈردى دادۇ-پەرياد،</span></p>
<p dir="rtl" class="p2"><span class="s2">ۋە بەزى قوشنىلار ئويغاندى ئاڭلاپ،</span></p>
<p dir="rtl" class="p2"><span class="s2">بىراۋلار نېمە ئىش دەپ كەلدى ماراپ.</span></p>
<p dir="rtl" class="p2"><span class="s2">پەقەت مەخسۇم چولاق بىغەم-بىپەرۋا،</span></p>
<p dir="rtl" class="p2"><span class="s2">تېرەككە يۆلىنىپ ئەيلەر تاماشا.</span></p>
<p dir="rtl" class="p2"><span class="s2">ئۆزى تاپقان بالادىن ئۇ بولۇپ شاد،</span></p>
<p dir="rtl" class="p2"><span class="s2">كۈتەر بەلكى بەگ ھاجىدىن مۇكاپات.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مېڭىشتى ساقچىلار كېرىمنى ھەيدەپ،</span></p>
<p dir="rtl" class="p2"><span class="s2">ئوبۇلنى گاھ يۆلەپ ۋە گاھى سۆرەپ.</span></p>
<p dir="rtl" class="p2"><span class="s2">يۈگۈردى ئارقىدىن لەيلى بىتاقەت،</span></p>
<p dir="rtl" class="p2"><span class="s2">زۇلۇمغا ياغدۇرۇپ قارغىش ۋە لەنەت.</span></p>
<p dir="rtl" class="p2"><span class="s2">شۇئان ساقچى كېلىپ قىزنىڭ قېشىغا،</span></p>
<p dir="rtl" class="p2"><span class="s2">تاپانچا بىرلە بىر ئۇردى بېشىغا.</span></p>
<p dir="rtl" class="p2"><span class="s2">يىقىلدى قىز شۇئان بىر گۈل تۈۋىگە،</span></p>
<p dir="rtl" class="p2"><span class="s2">ئاقار قان چېكىسىدىن لېۋىگە.</span></p>
<p dir="rtl" class="p2"><span class="s2">كۆرۈپ بۇ زۇلمۇزورلۇقنى تولۇن ئاي،</span></p>
<p dir="rtl" class="p2"><span class="s2">يوشۇردى يۈزىنى تاقەت قىلالماي.</span></p>
<p dir="rtl" class="p2"><span class="s2">بۇلۇت قۇتراپ، جاھاننى باستى زۇلمەت،</span></p>
<p dir="rtl" class="p2"><span class="s2">ئەسەرمۇ قالمىدى ئايدىن ناھايەت.</span></p>
<p dir="rtl" class="p2"><span class="s2">ئاشۇ زۇلمەت بولۇپ بىردەمدە يۇھا،</span></p>
<p dir="rtl" class="p2"><span class="s2">يۇتۇپ كەتتى جىمى جانلىقنى گويا...</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">********</span></p>
<p dir="rtl" class="p2"><span class="s2">تولا قۇتراپ ئاشۇ زۇلمەت كېچىچە،</span></p>
<p dir="rtl" class="p2"><span class="s2">ماڭا ھەم سالدى دەھشەت نەچچە-نەچچە،</span></p>
<p dir="rtl" class="p2"><span class="s2">دېرىزە تۈۋىدە ھۇۋلايدۇ بىردەم،</span></p>
<p dir="rtl" class="p2"><span class="s2">ئالايتىپ كۆزىنى قارايدۇ بىردەم.</span></p>
<p dir="rtl" class="p2"><span class="s2">دېمەكچى، سەن تېخىزە، ياندۇرۇپ شام،</span></p>
<p dir="rtl" class="p2"><span class="s2">لەبالەب تولدۇرۇپ جامىڭغا ئىلھام،</span></p>
<p dir="rtl" class="p2"><span class="s2">نېچىكتۇر داستانغا مېھنەت ئەيلەپ،</span></p>
<p dir="rtl" class="p2"><span class="s2">تۇتۇندۇڭمۇ بۇ ئىشقا جۈرئەت ئەيلەپ؟</span></p>
<p dir="rtl" class="p2"><span class="s2">كېرەكمەس ماڭا شائىر، ماڭا داستان،</span></p>
<p dir="rtl" class="p2"><span class="s2">كېرەكمەس ماڭا بۇلبۇل، گۈل ۋە بوستان.</span></p>
<p dir="rtl" class="p2"><span class="s2">نېمە داستان، نېمە ئىجاد، تەپەككۇر،</span></p>
<p dir="rtl" class="p2"><span class="s2">نېمە بۇ تۈگىمەس نازۇك تەسەۋۇر!؟</span></p>
<p dir="rtl" class="p2"><span class="s2">كېرەكمەس ماڭا مۇنداق ئاتەشتىن ھېس،</span></p>
<p dir="rtl" class="p2"><span class="s2">مېنىڭ نەزەرىمدە ئوخشاش زەر بىلەن مىس،</span></p>
<p dir="rtl" class="p2"><span class="s2">نېچۈك قورقسام سۈزۈلگەن سۈبھى تاڭدىن،</span></p>
<p dir="rtl" class="p2"><span class="s2">شۇنىڭدەك قورقىمەن شېئىر-داستاندىن.</span></p>
<p dir="rtl" class="p2"><span class="s2">سەۋەب شۇكى، كىتاب، ئالىم-ئەجەلدۇر،</span></p>
<p dir="rtl" class="p2"><span class="s2">ئەدىب،شائىر دېمەك كۆزگە سۆگەلدۇر.</span></p>
<p dir="rtl" class="p2"><span class="s2">ماڭا لازىم پەقەتلا روھىي مەسلەر،</span></p>
<p dir="rtl" class="p2"><span class="s2">"لەببەي"دەپ تۇرغۇچى ئاپتاپپەرەسلەر.</span></p>
<p dir="rtl" class="p2"><span class="s2">يېتىشمەس ئەل ئەگەر بولسا كىكەچ، گاس؛</span></p>
<p dir="rtl" class="p2"><span class="s2">يەنە بولسۇن تېخى قارىغۇ ئاۋام-خاس.</span></p>
<p dir="rtl" class="p2"><span class="s2">نېمە ئۇ ھۆرىيەت، تەڭلىك دەۋاسى،</span></p>
<p dir="rtl" class="p2"><span class="s2">نېمە ئۇ تۈگىمەس مۇقام ناۋاسى؟</span></p>
<p dir="rtl" class="p2"><span class="s2">نېمە ئۇ بىئىتائەت ئارزۇ-ئىستەك،</span></p>
<p dir="rtl" class="p2"><span class="s2">نېمە ئۇ تەلپۈنۈش تاغ بۈركۈتىدەك؟</span></p>
<p dir="rtl" class="p2"><span class="s2">ئېسىڭدىن چىقتىمۇ لۇتپۇل مۇتەللىپ،</span></p>
<p dir="rtl" class="p2"><span class="s2">نېچۈك ئىچتىم قېنىنى بى تەكەللۇپ!</span></p>
<p dir="rtl" class="p2"><span class="s2">نېمە ئۇ ئىسيەنكار"خىيالچان تىلەك"،</span></p>
<p dir="rtl" class="p2"><span class="s2">نېمە ئۇ ئۇچقۇنغا مەپتۇن ئوت يۈرەك!</span></p>
<p dir="rtl" class="p2"><span class="s2">كېرەكمەس ھەممىسى پەرمايىشىم شۇ،</span></p>
<p dir="rtl" class="p2"><span class="s2">يا خالا، خالىما سەن، خاھىشىم شۇ!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">تولا قۇتراپ ئاشۇ خىلدا بۇ زۇلمەت،</span></p>
<p dir="rtl" class="p2"><span class="s2">بېشىمغا ياغدۇرۇپ دوق ۋە مالامەت.</span></p>
<p dir="rtl" class="p2"><span class="s2">مېنى ھەم بىر يولى يۇتماقچى قەستەن،</span></p>
<p dir="rtl" class="p2"><span class="s2">زامانە پەيلىدىن مىڭ ئايلىناي مەن.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">**************</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قېنى ساقىي، ئۇزاتقىن بىر قەدەھ مەي،</span></p>
<p dir="rtl" class="p2"><span class="s2">نە سەۋرىم قالدى ئەمدى يەنە ئىچمەي.</span></p>
<p dir="rtl" class="p2"><span class="s2">ئۆزۈڭمۇ تولدۇرۇپ قۇي ئېتىرارسىز،</span></p>
<p dir="rtl" class="p2"><span class="s2">ئىچەيلى يوپيورۇق بىر تاڭ ئۈچۈن بىز!</span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2">ئالتىنچى باپ</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بوغۇزلايمەن دېسەڭ، قويمۇ تېپىرلايدۇ.</span></p>
<p dir="rtl" class="p2"><span class="s2">-ئۇيغۇر خەلق ماقالى</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قاناتلان ئەي خىيال، ئۆرلە ساماغا،</span></p>
<p dir="rtl" class="p2"><span class="s2">ئۈمىد-كۈچ بەخش ئېتىپ مەن بىنەۋاغا.</span></p>
<p dir="rtl" class="p2"><span class="s2">ھەمىشە بول ماڭا يولباشچى-ھادى،</span></p>
<p dir="rtl" class="p2"><span class="s2">كۆرۈنگەي كەڭ ئۇپۇق ئازادە ۋادى.</span></p>
<p dir="rtl" class="p2"><span class="s2">كۆرۈنگەي ياپيېشىل قىرلار، ئېدىرلار،</span></p>
<p dir="rtl" class="p2"><span class="s2">چىمەنزار ئىچىدە ئاقئۆي-چېدىرلار.</span></p>
<p dir="rtl" class="p2"><span class="s2">كۆرۈنگەن قارغىيى ھەم ئارچا تالى.</span></p>
<p dir="rtl" class="p2"><span class="s2">تەبىئەت ئەركىسى بۇغا-مارالى.</span></p>
<p dir="rtl" class="p2"><span class="s2">قاناتىم بولسا ئۇچسام، گۈلگە قونسام،</span></p>
<p dir="rtl" class="p2"><span class="s2">ئىلى ۋادىسىنىڭ ھۆسنىگە قانسام!</span></p>
<p dir="rtl" class="p2"><span class="s2">كېزەي بۇ ۋادىنى چاڭقاقلىقىمدىن،</span></p>
<p dir="rtl" class="p2"><span class="s2">جامالى-ۋەسلىگە مۇشتاقلىقىمدىن.</span></p>
<p dir="rtl" class="p2"><span class="s2">كېزەي مەن كەڭ ئېتىز-قىرلاردا سەگىپ،</span></p>
<p dir="rtl" class="p2"><span class="s2">باشئەگىم سۇلىرىدەك ئەگىپ-ئەگىپ.</span></p>
<p dir="rtl" class="p2"><span class="s2">كېزەي مەن ياڭرىتىپ ناخشامنى ئەركىن،</span></p>
<p dir="rtl" class="p2"><span class="s2">بولۇپ خامانچىغا ھەر تاڭدا سەلكىن.</span></p>
<p dir="rtl" class="p2"><span class="s2">كېزەي مەن باغ ئارا گۈلشەندە خۇررەم،</span></p>
<p dir="rtl" class="p2"><span class="s2">بولۇپ گۈل بەرگىگە ھەر تاڭدا شەبنەم.</span></p>
<p dir="rtl" class="p2"><span class="s2">سابادەك ھۆر كېزەي ھەر تاڭ راۋانە،</span></p>
<p dir="rtl" class="p2"><span class="s2">قوناي گۈل شاخلىرىغا ئاشىقانە!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قېنى باشلا مېنى سايرامغا تېزرەك،</span></p>
<p dir="rtl" class="p2"><span class="s2">ئالاي ئىلھامنى تەشنا ئەلۋەك-ئەلۋەك.</span></p>
<p dir="rtl" class="p2"><span class="s2">ئالاي ئىلھام تىنىمسىز دولقۇنىدىن،</span></p>
<p dir="rtl" class="p2"><span class="s2">كېچە زۇلمەتتە تاشقان شاۋقۇنىدىن.</span></p>
<p dir="rtl" class="p2"><span class="s2">ئەجەب خۇشتار ئىدىم شاۋقۇنغا، ئايھاي،</span></p>
<p dir="rtl" class="p2"><span class="s2">خىيالىم چايقىلىپ ھەر لەھزە تىنماي.</span></p>
<p dir="rtl" class="p2"><span class="s2">ئالاي ئىلھام يەنە تەلكە داۋاندىن،</span></p>
<p dir="rtl" class="p2"><span class="s2">گۈلىستان ئىچرە بۇ جەننەت ماكاندىن.</span></p>
<p dir="rtl" class="p2"><span class="s2">كۆرۈنسە ياپيېشىل تەلكە داۋانى،</span></p>
<p dir="rtl" class="p2"><span class="s2">نە خۇش بىر مەنزىرە يوقتۇر پايانى.</span></p>
<p dir="rtl" class="p2"><span class="s2">قاناتىم بولسا ئۇچسام، گۈلگە قونسام.</span></p>
<p dir="rtl" class="p2"><span class="s2">گۈل ئۈزەر ئولتۇرۇپ  خىيالغا چۆمسەم .</span></p>
<p dir="rtl" class="p2"><span class="s2">تۈگەتسەم  كېچىنى تاڭغا ئۇلاپ تا ،</span></p>
<p dir="rtl" class="p2"><span class="s2">ئېلاخۇن ناخشىسنى ئېيتا-ئېيتا.</span></p>
<p dir="rtl" class="p2"><span class="s2">قىلىپ شۇ ناخشىغا جانىم تەڭكەش،</span></p>
<p dir="rtl" class="p2"><span class="s2">ئاشاي مەن بۇ داۋاننى غۇسسە بىرلە</span></p>
<p dir="rtl" class="p2"><span class="s2">يەنە كۆپ ئىپتىخارلىق ھېسسىي بىرلە.</span></p>
<p dir="rtl" class="p2"><span class="s2">ئاشاي مەن سۈرتە-سۈرتە كۆز يېشىنى،</span></p>
<p dir="rtl" class="p2"><span class="s2">تاۋاپ قىلغاچ ئۇنىڭ ھەربىر تېشىنى.</span></p>
<p dir="rtl" class="p2"><span class="s2">تاۋاپ قىلسام يەنە ئۆتكەچ داۋاندىن،</span></p>
<p dir="rtl" class="p2"><span class="s2">بايانداي توپىسىنى جانۇ جاندىن.</span></p>
<p dir="rtl" class="p2"><span class="s2">تېپىپ سادىر بوۋامدىن ئىز-نىشانە،</span></p>
<p dir="rtl" class="p2"><span class="s2">ئاڭا تەزىم بىلەن قويسام پىشانە.</span></p>
<p dir="rtl" class="p2"><span class="s2">تېپىلسا ھەم شېھىتلارنىڭ مازارى،</span></p>
<p dir="rtl" class="p2"><span class="s2">نامايان بولسا رىزىۋانگۈل ئۇزارى.</span></p>
<p dir="rtl" class="p2"><span class="s2">شۇ سائەت ئوقۇسام مەن قەبرىسىدە،</span></p>
<p dir="rtl" class="p2"><span class="s2">جاراڭلىق ئۈن بىلەن ئوتلۇق قەسىدە.</span></p>
<p dir="rtl" class="p2"><span class="s2">قاناتىم بولسا ئۇچسام، گۈلگە قونسام،</span></p>
<p dir="rtl" class="p2"><span class="s2">ئىلى ۋادىسىنىڭ ھۆسنىگە قانسام.</span></p>
<p dir="rtl" class="p2"><span class="s2">ئاشۇ ۋادى ئارا ئەسكەن شاماللار</span></p>
<p dir="rtl" class="p2"><span class="s2">كېزىپ دەشىتلەر، ئېشىپ تاغۇداۋانلار،</span></p>
<p dir="rtl" class="p2"><span class="s2">تارىم بوستانلىقىغا كەلسە كاشكى،</span></p>
<p dir="rtl" class="p2"><span class="s2">تۈمەن بويلىرىمۇ بىر كۈلسە كاشكى.</span></p>
<p dir="rtl" class="p2"><span class="s2">قاناتلان ئەي خىيال، ئۆرلە ساماغا،</span></p>
<p dir="rtl" class="p2"><span class="s2">جاھاننى كەڭرى قىل مەن بىناۋاغا.</span></p>
<p dir="rtl" class="p2"><span class="s2">قېنى باشلا مېنى گۈلشەنگە پاتىراق،</span></p>
<p dir="rtl" class="p2"><span class="s2">بۇ گۈلشەن زىننىتى تۈمەنگە پاتىراق.</span></p>
<p dir="rtl" class="p2"><span class="s2">نېسىپ بولسا تۈمەندە ماڭا بايرام،</span></p>
<p dir="rtl" class="p2"><span class="s2">ئىچەي قەشقەر شارابىن تولدۇرۇپ جام.</span></p>
<p dir="rtl" class="p2"><span class="s2">ئىچەي مەن سۆيگۈنىڭ گۈلگۈن مەيىنى،</span></p>
<p dir="rtl" class="p2"><span class="s2">ئىشىتكەچ ھەر كېچە قەشقەر نەيىنى.</span></p>
<p dir="rtl" class="p2"><span class="s2">تۇتۇپ قولدا دۇتارىم دەستىسىنى،</span></p>
<p dir="rtl" class="p2"><span class="s2">سېلىپ تار ئورنىغا جان رىشتىسىنى،</span></p>
<p dir="rtl" class="p2"><span class="s2">چېكىپ ھەر پەدىگە مېھرىمنى پۈتكۈل،</span></p>
<p dir="rtl" class="p2"><span class="s2">بولۇپ ئىشقىدا مەن شەيدايى بۇلبۇل،</span></p>
<p dir="rtl" class="p2"><span class="s2">قىلاي شۇ نەي كۈيىگە جاننى تەڭكەش،</span></p>
<p dir="rtl" class="p2"><span class="s2">بولۇپ تا بىر ئۆمۈر تىنماس ناۋاكەش،</span></p>
<p dir="rtl" class="p2"><span class="s2">شۇنىڭغا ئەرزىسە، بۇ ئەرزىمەس جان،</span></p>
<p dir="rtl" class="p2"><span class="s2">جاھاندا بۇ جېنىمدىن نېمە ئارمان!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">نېمە بۇ دوستلىرىم، مەن نېمە يازدىم؟</span></p>
<p dir="rtl" class="p2"><span class="s2">خىيال سەھرالىرىدا خويمۇ ئازدىم.</span></p>
<p dir="rtl" class="p2"><span class="s2">ئېزىقتىم سۆيگۈنىڭ دولقۇنلىرىدا،</span></p>
<p dir="rtl" class="p2"><span class="s2">يۈگەنسىز لىرىكا قۇيۇنلىرىدا.</span></p>
<p dir="rtl" class="p2"><span class="s2">ئېزىقتىم، قالدى قىسسە، قالدى ماۋزۇ،</span></p>
<p dir="rtl" class="p2"><span class="s2">بويۇن سۇنماي ماڭا ئىسيانچى ئارزۇ.</span></p>
<p dir="rtl" class="p2"><span class="s2">ئېلىپ قاچتى پۈتۈن مەيلىمنى دىلدار،</span></p>
<p dir="rtl" class="p2"><span class="s2">كۆڭۈل شۇنداق نېمىكەن، نېمە ئىلاج بار؟</span></p>
<p dir="rtl" class="p2"><span class="s2">مىسالى تاڭ سەھەر كۈلسە قىزىلگۈل،</span></p>
<p dir="rtl" class="p2"><span class="s2">نېچۈكمۇ جىم تۇرار شەيدايى بۇلبۇل؟</span></p>
<p dir="rtl" class="p2"><span class="s2">دېمەك، مەنمۇ ئېزىقتىم بىھۇشانە،</span></p>
<p dir="rtl" class="p2"><span class="s2">جۇنۇن ۋادىسىدىن ئىزدەپ نىشانە.</span></p>
<p dir="rtl" class="p2"><span class="s2">قېنى ساقىي ئۇزاتقىن بىر قەدەھ مەي،</span></p>
<p dir="rtl" class="p2"><span class="s2">مەيىكىم مېنى بىردەم خامۇش ئەتكەي.</span></p>
<p dir="rtl" class="p2"><span class="s2">پەرىشان سۆزلىمەكتىن توختاي ئەمدى،</span></p>
<p dir="rtl" class="p2"><span class="s2">نەزەرباغ گۈلشەنىگە قايتاي ئەمدى.</span></p>
<p dir="rtl" class="p2"><span class="s2">تىزاي يىپقا كۆڭۈل دۇردانىسىنى،</span></p>
<p dir="rtl" class="p2"><span class="s2">چېچىلغان مەرۋايىتلار دانىسىنى.</span></p>
<p dir="rtl" class="p2"><span class="s2">خىيال پەرۋازلىرى توختاپ بىرەر دەم،</span></p>
<p dir="rtl" class="p2"><span class="s2">داۋام قىلسۇن مېنىڭ مۇڭلۇق ھېكايەم.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">2</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كېچە باغدا بولۇپ ئۆتكەن شۇ جاڭجال</span></p>
<p dir="rtl" class="p2"><span class="s2">شەھەرگە تاڭ بىلەن ئاڭلاندى دەرھال.</span></p>
<p dir="rtl" class="p2"><span class="s2">ئۇنىڭ ئۈستىگە يۈز-يۈزلەپ ۋاراقچە</span></p>
<p dir="rtl" class="p2"><span class="s2">تارالغاچ چۈشكە قالماي قانچە-قانچە.</span></p>
<p dir="rtl" class="p2"><span class="s2">جىمى خەق ئاغزىدا گەپ ئۈستىگە گەپ،</span></p>
<p dir="rtl" class="p2"><span class="s2">ساماۋار ھەم دۇكان مەھەللىدە گەپ؛</span></p>
<p dir="rtl" class="p2"><span class="s2">مازار، مەسچىت يەنە خانىقادىمۇ گەپ،</span></p>
<p dir="rtl" class="p2"><span class="s2">سارايۇ مەدرىسە، ھېيتگاھتىمۇ گەپ؛</span></p>
<p dir="rtl" class="p2"><span class="s2">ۋە ھەتتا بەشكېرەم، قوغاندىمۇ گەپ،</span></p>
<p dir="rtl" class="p2"><span class="s2">يېڭىشەر، توققۇزاق، سەمەندىمۇ گەپ،</span></p>
<p dir="rtl" class="p2"><span class="s2">خۇسۇسەن بۇ يېقىندىن بېرى پات-پات</span></p>
<p dir="rtl" class="p2"><span class="s2">قاماش ياكى ئېتىش بولغاچقا قات-قات،</span></p>
<p dir="rtl" class="p2"><span class="s2">ئاران تۇرغان خەلق تاقەت قىلالماي،</span></p>
<p dir="rtl" class="p2"><span class="s2">قىمىرلاپ قالدى بۇ ئىشقا چىدالماي.</span></p>
<p dir="rtl" class="p2"><span class="s2">تاقالدى رەستىدە نۇرغۇن دۇكانلار،</span></p>
<p dir="rtl" class="p2"><span class="s2">ئادەمسىز قالدى بەزى ھويلا-ئاراملار.</span></p>
<p dir="rtl" class="p2"><span class="s2">خالايىق ئېتىلار ھېيتگاھ تەرەپكە،</span></p>
<p dir="rtl" class="p2"><span class="s2">ئىدى ساقچى بىناسى شۇ تەرەپتە.</span></p>
<p dir="rtl" class="p2"><span class="s2">سارايلاردىن چىقىپ ھاممالمۇ ماڭدى،</span></p>
<p dir="rtl" class="p2"><span class="s2">قويۇپ سودىسىنى دەللالمۇ ماڭدى.</span></p>
<p dir="rtl" class="p2"><span class="s2">يەنە يۈز-يۈزلىگەن نىمكار-جاپاكەش،</span></p>
<p dir="rtl" class="p2"><span class="s2">ئوتۇنچى، مەپىكەش، ئاشپەز ۋە ئەپكەش،</span></p>
<p dir="rtl" class="p2"><span class="s2">يۈگۈردى بالىلارمۇ تۇشمۇتۇشتىن،</span></p>
<p dir="rtl" class="p2"><span class="s2">بىلىپ-بىلمەي بۇ ئىشنىڭ تېگى-تەكتىدىن.</span></p>
<p dir="rtl" class="p2"><span class="s2">تولۇپ كەتتى ئادەمگە ھېيتگاھ مەيدان،</span></p>
<p dir="rtl" class="p2"><span class="s2">خالايىق ۋارقىرار، ھەر ياندا چۇقان.</span></p>
<p dir="rtl" class="p2"><span class="s2">بىراۋلار قىزىقىپ كەلگەندۇ بەلكى،</span></p>
<p dir="rtl" class="p2"><span class="s2">بىراۋلار ئەگىشىپ كەلگەندۇ بەلكى،</span></p>
<p dir="rtl" class="p2"><span class="s2">ۋە لېكىن ئەكسىرىنىڭ كۆڭلى بىدار،</span></p>
<p dir="rtl" class="p2"><span class="s2">نە بىدار ۋە بەلكى ھەر ئىشقا تەييار.</span></p>
<p dir="rtl" class="p2"><span class="s2">بولۇپمۇ كۆپ ئىدى ياشلار بۇ سەپتە،</span></p>
<p dir="rtl" class="p2"><span class="s2">تۇرار دادىل بولۇپ ئالدى تەرەپتە.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا ساقچى دېگەن ئېگىز ئىمارەت،</span></p>
<p dir="rtl" class="p2"><span class="s2">خەلق قورشاۋدا قالدى ناھايەت.</span></p>
<p dir="rtl" class="p2"><span class="s2">بىنانىڭ قاپقىسى مەھكەم ئېتىلگەن،</span></p>
<p dir="rtl" class="p2"><span class="s2">ۋە بەلكى ئىچىدىن چىڭ بېكىتىلگەن.</span></p>
<p dir="rtl" class="p2"><span class="s2">ئېگىز ئۆگزىدە ئونلاپ ساقچى ھازىر،</span></p>
<p dir="rtl" class="p2"><span class="s2">غەمۇ ئەندىشىسى رەڭگىدە زاھىر.</span></p>
<p dir="rtl" class="p2"><span class="s2">تۇرۇپ تۇرسۇن بۇ گەپ بىردەم ئامانەت،</span></p>
<p dir="rtl" class="p2"><span class="s2">كۆرەيلى ئىچكىرىدە نېمە ھالەت.</span></p>
<p dir="rtl" class="p2"><span class="s2">كېرىم بىرلە ئوبۇلنى تۇتقىنىچە</span></p>
<p dir="rtl" class="p2"><span class="s2">ئېلىپ كەلدى قاماققا شۇ پېتىچە.</span></p>
<p dir="rtl" class="p2"><span class="s2">كېرىم ئۆز بەلبېغىنى نەچچە يىرتىپ،</span></p>
<p dir="rtl" class="p2"><span class="s2">ئوبۇلنىڭ يارىسىدىن قاننى ئېرتىپ-</span></p>
<p dir="rtl" class="p2"><span class="s2">تېڭىشقا باشلىغاندا كۆڭلى مەيۈس،</span></p>
<p dir="rtl" class="p2"><span class="s2">كۆمەكلەشتى ئاڭا بىر نەچچە مەھبۇس.</span></p>
<p dir="rtl" class="p2"><span class="s2">شۇ ھالدا ئۆتتى بۇ كامېردا بىر تۈن،</span></p>
<p dir="rtl" class="p2"><span class="s2">نېمىدىن باشلىناركىن كەلگۈسى كۈن؟...</span></p>
<p dir="rtl" class="p2"><span class="s2">مانا ئاخىر ئېلىپ چىقتى سوراققا،</span></p>
<p dir="rtl" class="p2"><span class="s2">سوراق ئۆزگەردى دەرھال قىينىماققا.</span></p>
<p dir="rtl" class="p2"><span class="s2">سەۋەب شۇكى، سوراقچى ھە دېگەندە،</span></p>
<p dir="rtl" class="p2"><span class="s2">تونۇپ قالدى كېرىمنى كۈتمىگەندە.</span></p>
<p dir="rtl" class="p2"><span class="s2">ئۈلۈش يىل ياغ قاپاق سۇنغان ئاشۇ كۈن</span></p>
<p dir="rtl" class="p2"><span class="s2">كېرىمدىن مۇشت يېگەنىدى بۇ مەلئۇن.</span></p>
<p dir="rtl" class="p2"><span class="s2">ئۇنى ھەممە كىشى دەيتتى خا كوجاڭ،</span></p>
<p dir="rtl" class="p2"><span class="s2">كۆرۈش بىرلە كېرىمنى بولدى ھاڭ-تاڭ.</span></p>
<p dir="rtl" class="p2"><span class="s2">قاۋاندەك چىرقىراپ، ئىتتەك ئېسىلدى،</span></p>
<p dir="rtl" class="p2"><span class="s2">بىراق، بىر مۇشت تېگىپ، ئۆزى يىقىلدى.</span></p>
<p dir="rtl" class="p2"><span class="s2">شۇ بولدى باشلىنىش، ئۇلغايدى بۇ ئىش،</span></p>
<p dir="rtl" class="p2"><span class="s2">كېرىمنىڭ بېشىغا ياغدى تاياق-مۇشت.</span></p>
<p dir="rtl" class="p2"><span class="s2">ئاخىر بىرقانچىسى زور كەلدى، باستى،</span></p>
<p dir="rtl" class="p2"><span class="s2">چۈشەپ پۇت-قولىنى تورۇسقا ئاستى.</span></p>
<p dir="rtl" class="p2"><span class="s2">گاھى قامچا، گاھى توقماق، گاھى مۇشت،</span></p>
<p dir="rtl" class="p2"><span class="s2">كېرىممۇ قانچە نۆۋەت بولدى بىھۇش.</span></p>
<p dir="rtl" class="p2"><span class="s2">سوغاق سۇمۇ ئاخىرى قىلمىدى كار،</span></p>
<p dir="rtl" class="p2"><span class="s2">تامام ھۇشسىز ئىدى ئەمدى بۇ ھۇشىيار.</span></p>
<p dir="rtl" class="p2"><span class="s2">شۇ ھالدا ئۆتتى قانچە-قانچە سائەت،</span></p>
<p dir="rtl" class="p2"><span class="s2">بۇنىڭ تەسۋىرىگە يوق مەندە تاقەت!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">لېكىن سىرتتىن خەۋەر تاپقاچ خا كوجاڭ،</span></p>
<p dir="rtl" class="p2"><span class="s2">ئالاقزادە بولۇپ يۈگرەيتتى ھەر يان.</span></p>
<p dir="rtl" class="p2"><span class="s2">قولىدا تېلېفون تىترەيتتى دىر-دىر،</span></p>
<p dir="rtl" class="p2"><span class="s2">يۈزى تامدەك ئاقارغان، گېلى خىر-خىر.</span></p>
<p dir="rtl" class="p2"><span class="s2">چىقىپ ئارقا ئىشىكتىن ئاخىر بۇ جاللات،</span></p>
<p dir="rtl" class="p2"><span class="s2">يېتىپ كەلدى شىتابقا چاپتۇرۇپ ئات.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بەگ ھاجىمۇ شۇ يەردە ئولتۇراتتى،</span></p>
<p dir="rtl" class="p2"><span class="s2">غەزەپتىن كۆزلىرىدە ئوت ياناتتى.</span></p>
<p dir="rtl" class="p2"><span class="s2">نېمىدۇر دەر ئىدى سىجاڭ جۇدۇنلۇق،</span></p>
<p dir="rtl" class="p2"><span class="s2">ئۇنى بىر تۇڭچىسى ئۆرەر ئۇدۇللۇق.</span></p>
<p dir="rtl" class="p2"><span class="s2">بەگ ھاجىمۇ دېدى بىر مۇنچە گەپنى،</span></p>
<p dir="rtl" class="p2"><span class="s2">ئۇنتۇماي بۇ ئورۇنغا خاس ئەدەپنى.</span></p>
<p dir="rtl" class="p2"><span class="s2">ئۇزۇن گەپتىن كېيىن ئۇ دېدى ئاخىر:</span></p>
<p dir="rtl" class="p2"><span class="s2">"نېمە بولدى بۇ قەشقەر ئەھلى، ياپىر!</span></p>
<p dir="rtl" class="p2"><span class="s2">ئەجەب ئۆزگەردى ئەلنىڭ خۇيى-پەيلى،</span></p>
<p dir="rtl" class="p2"><span class="s2">ماڭا ھەم ھېچ ئارام يوق شۇ تۈپەيلى.</span></p>
<p dir="rtl" class="p2"><span class="s2">بىرى غۇلجا تەرەپتىن گەپ توشۇيدۇ،</span></p>
<p dir="rtl" class="p2"><span class="s2">بىراۋلار توپلىشىپ ژۇرنال ئوقۇيدۇ.</span></p>
<p dir="rtl" class="p2"><span class="s2">شەھەردە ھەر كۈنى بىر يېڭى تەشۋىش،</span></p>
<p dir="rtl" class="p2"><span class="s2">كى غۇلجا پالانمىش، چۆچەك پوكۇنمىش.</span></p>
<p dir="rtl" class="p2"><span class="s2">ئۇنى ئاز دەپ ۋاراقچىلار تارالدى،</span></p>
<p dir="rtl" class="p2"><span class="s2">كۆڭۈلنى تۈگىمەس بىر غەمگە سالدى.</span></p>
<p dir="rtl" class="p2"><span class="s2">بۈگۈن تاپساڭ بىرىنى شۇنچە تەستە،</span></p>
<p dir="rtl" class="p2"><span class="s2">چىقار يۈز نەچچىسى يەنە ئەتە.</span></p>
<p dir="rtl" class="p2"><span class="s2">گۇمانلىقنى قاماپ باقساقمۇ شۇنچە،</span></p>
<p dir="rtl" class="p2"><span class="s2">ساۋاق ئالماس بۇنىڭدىن ئانچە-مۇنچە.</span></p>
<p dir="rtl" class="p2"><span class="s2">ۋە ھەتتا بەزىسىنى ئاتتى سىجاڭ،</span></p>
<p dir="rtl" class="p2"><span class="s2">لېكىن چىقتى يەنە بۈگۈنكى ئىسيان.</span></p>
<p dir="rtl" class="p2"><span class="s2">كېرىمنى قۇتقۇزۇش، بۇ بىر باھانە،</span></p>
<p dir="rtl" class="p2"><span class="s2">بۇ ئىشتا كۆپ ھۈنەر بار غايىبانە.</span></p>
<p dir="rtl" class="p2"><span class="s2">چوقۇم غۇلجا تەرەپتىن خاس ئادەم بار،</span></p>
<p dir="rtl" class="p2"><span class="s2">بۇ يەردە ئوينىتىپ تۇرغان قەلەم بار.</span></p>
<p dir="rtl" class="p2"><span class="s2">ئەگەر ئارغامچىنى تېز تارتمىساق بىز،</span></p>
<p dir="rtl" class="p2"><span class="s2">تىنىم بەرمەس بۇ قەشقەر ئەھلى ھەرگىز!"</span></p>
<p dir="rtl" class="p2"><span class="s2">بەگ ھاجىمغا قوشۇپ ئېيتتى خا كوجاڭ:</span></p>
<p dir="rtl" class="p2"><span class="s2">"ئەگەر تەستىقلىسا بۇ گەپنى سىجاڭ،</span></p>
<p dir="rtl" class="p2"><span class="s2">ئاۋۋال ئىشنىڭ بېشى بۇ ئىككىسىنى-</span></p>
<p dir="rtl" class="p2"><span class="s2">كېسىپ ئاسماق كېرەك ئىت كاللىسىنى.</span></p>
<p dir="rtl" class="p2"><span class="s2">بۇلار چۈنكى بىلىشمەي ئەس-ھۇشىنى،</span></p>
<p dir="rtl" class="p2"><span class="s2">كۆتۈردى بىزگە قارشى مۇشتۇمىنى!"</span></p>
<p dir="rtl" class="p2"><span class="s2">دېدى سىجاڭ شۇ چاغدا:"تېخى ياش سىز،</span></p>
<p dir="rtl" class="p2"><span class="s2">ئېتىشقا نېمە ئانچە ئالدىرايسىز؟</span></p>
<p dir="rtl" class="p2"><span class="s2">كېسىپ ئاسماق ئوڭاي باشنى ياۋاغقا،</span></p>
<p dir="rtl" class="p2"><span class="s2">ئىلىندۈرمەك قىيىن لېكىن قارماققا.</span></p>
<p dir="rtl" class="p2"><span class="s2">ئەمەل قىلماق كېرەك دانا سۆزىگە:</span></p>
<p dir="rtl" class="p2"><span class="s2">بېلىقنىڭ چوڭى چىقماس سۇ يۈزىگە.</span></p>
<p dir="rtl" class="p2"><span class="s2">قارماقنىڭ يىپلىرى بولسا ئۇزۇنراق،</span></p>
<p dir="rtl" class="p2"><span class="s2">بولۇر پايدا بېلىقچىغا پۇزۇنراق.</span></p>
<p dir="rtl" class="p2"><span class="s2">بۇ ئىشلارنىڭ تېخى چوڭراق بېشى بار،</span></p>
<p dir="rtl" class="p2"><span class="s2">ئۇنىڭمۇ كەينىدە مەخپىي كىشى بار.</span></p>
<p dir="rtl" class="p2"><span class="s2">دېمەك بىز ئالدىراپ كەتمەيلى كايىپ،</span></p>
<p dir="rtl" class="p2"><span class="s2">ئەمەس ھەرگىز بۈگۈنكى ئىشمۇ تاسادىپ.</span></p>
<p dir="rtl" class="p2"><span class="s2">كېرىم ئەلۋەتتە بۇ ئىشقا باھانە،</span></p>
<p dir="rtl" class="p2"><span class="s2">تاپايلى بىزمۇ تەدبىر ئاقىلانە.</span></p>
<p dir="rtl" class="p2"><span class="s2">شۇڭا دەرھال بوشاتقايسىز ئۇلارنى،</span></p>
<p dir="rtl" class="p2"><span class="s2">خەلقمۇ تارقىلۇر كۆرسە بۇلارنى!"</span></p>
<p dir="rtl" class="p2"><span class="s2">شۇ بولدى يوليورۇق، ياپتى بۇ بابنى،</span></p>
<p dir="rtl" class="p2"><span class="s2">چىقىشتى ھاجىلار تاشلاپ شىتابنى.</span></p>
<p dir="rtl" class="p2"><span class="s2">بۇ تەدبىر ياقمىدى ھاجىغا ئەلۋەت،</span></p>
<p dir="rtl" class="p2"><span class="s2">لېكىن يوقتۇر بۆلەككە ئۇندا جۈرئەت.</span></p>
<p dir="rtl" class="p2"><span class="s2">شۇڭا ئۇ ئۆزگىچە بىر ھىيلە ئويلاپ،</span></p>
<p dir="rtl" class="p2"><span class="s2">بۇنى ئېيتتى خا كوجاڭغا پىچىرلاپ.</span></p>
<p dir="rtl" class="p2"><span class="s2">شۇنىڭ بىرلە تېپىپ كۆڭلىگە ئارام،</span></p>
<p dir="rtl" class="p2"><span class="s2">قىلىشماق بولدى بۇ ئىشنى سەرەمجان.</span></p>
<p dir="rtl" class="p2"><span class="s2">كۈلۈشتى ئىككىسىلا بولدى مەمنۇن،</span></p>
<p dir="rtl" class="p2"><span class="s2">شۇ ھالدا كەچۈردى، ئۆتتى بۇ كۈن.</span></p>
<p dir="rtl" class="p2"><span class="s2">كېرىم بىرلە ئوبۇلمۇ بولدى ئەركىن،</span></p>
<p dir="rtl" class="p2"><span class="s2">خەلق كۆڭلىمۇ گەرچە تاپتى تەسكىن.</span></p>
<p dir="rtl" class="p2"><span class="s2">ۋە لېكىن قان بىلەن ئۇيۇغان قارا داغ</span></p>
<p dir="rtl" class="p2"><span class="s2">يۈرەكتە قالدى، ئۆچمەس ئەمدى ھېچ چاغ.</span></p>
<p dir="rtl" class="p2"><span class="s2">يۈرەكتە قالدى مەڭگۈ ئۆچ-ئاداۋەت،</span></p>
<p dir="rtl" class="p2"><span class="s2">ياغار كىملەرگىدۇر قارغىش ۋە لەنەت.</span></p>
<p dir="rtl" class="p2"><span class="s2">خالايىق تارقىدى شۇ ھالدا ئاستا،</span></p>
<p dir="rtl" class="p2"><span class="s2">بىراۋلار ماڭدى تېز-تېز ئەينى ۋاقىتتا.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئۈزۈلمەستىن تېخى ئەلنىڭ ئاياغى،</span></p>
<p dir="rtl" class="p2"><span class="s2">يېقىلماي ھەم تېخى ئاسمان چىراغى،</span></p>
<p dir="rtl" class="p2"><span class="s2">بەگ ھاجىمنىڭ ئۆيىگە كەلدى كوجاڭ،</span></p>
<p dir="rtl" class="p2"><span class="s2">ئۆزىدىنمۇ سۆزى كۆپرەك پەرىشان.</span></p>
<p dir="rtl" class="p2"><span class="s2">چىقىپتۇ بۇ شەھەردە يەنە بىر ئىش،</span></p>
<p dir="rtl" class="p2"><span class="s2">كۆڭۈلگە سىغقۇسىز بىر يېڭى تەشۋىش:</span></p>
<p dir="rtl" class="p2"><span class="s2">بايا بىر مۇنچە خەلق ياۋاغ تەرەپتە-</span></p>
<p dir="rtl" class="p2"><span class="s2">ئۇرۇپ بىر ساقچىنى قاتتىق غەزەپتە.</span></p>
<p dir="rtl" class="p2"><span class="s2">چىقىپ بىر قانچىسى تىك تامغا پەستىن،</span></p>
<p dir="rtl" class="p2"><span class="s2">ئېلىپ كەتكەن ئىمىش باشنى قەپەستىن...</span></p>
<p dir="rtl" class="p2"><span class="s2">"يەنە يىرتىپ جازا ئېلانىمىزنى،</span></p>
<p dir="rtl" class="p2"><span class="s2">كۆزىگە ئىلمىدى پەرمانىمىزنى."</span></p>
<p dir="rtl" class="p2"><span class="s2">دېمەك بۇ ئەھلى قەشقەر ھەددىدىن ئاشتى،</span></p>
<p dir="rtl" class="p2"><span class="s2">ئىتائەت بابىدىن چىقتى، ئاداشتى.</span></p>
<p dir="rtl" class="p2"><span class="s2">بۇنى ئاڭلاپ بەگ ھاجى بولدى خامۇش،</span></p>
<p dir="rtl" class="p2"><span class="s2">تېگىپ مۇشت، ئۇچتى گويا باشىدىن ھۇش.</span></p>
<p dir="rtl" class="p2"><span class="s2">شۇ ھالەتتە يەنە ماڭدى شىتابقا،</span></p>
<p dir="rtl" class="p2"><span class="s2">تاراقلاپ رەستىدىن ئۆتتى پوۋۇسكا....</span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2">يەتتىنچى باپ</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">يولۋاسنىڭ چىشلىرىنى ھىجايتىشى</span></p>
<p dir="rtl" class="p2"><span class="s2">ئۇنىڭ كۈلگەنلىكى بولمايدۇ.</span></p>
<p dir="rtl" class="p2"><span class="s2">-نىزامى گەنجىۋى</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">يۇتۇپ ھەسرەت بىلەن دەردۇ ئەلەمنى،</span></p>
<p dir="rtl" class="p2"><span class="s2">ئالاي قولغا يەنە مۇڭلۇق قەلەمنى.</span></p>
<p dir="rtl" class="p2"><span class="s2">قاچانكىم بۇ قەلەمنى قولغا ئالسام،</span></p>
<p dir="rtl" class="p2"><span class="s2">يانار كۆڭلۈم ئۆيىدە بىر يورۇق شام.</span></p>
<p dir="rtl" class="p2"><span class="s2">يانار شام بەخش ئېتىپ ئىلھام ۋە قۇۋۋەت،</span></p>
<p dir="rtl" class="p2"><span class="s2">جاراڭلار زەۋقىدىن كۈلبەمدە مېھنەت.</span></p>
<p dir="rtl" class="p2"><span class="s2">جاراڭلار كۈچ،ئۈمىد، ئىلھامچى ماۋزۇ،</span></p>
<p dir="rtl" class="p2"><span class="s2">بوۋاقنىڭ قەلبىدەك پاك-ساددا ئارزۇ.</span></p>
<p dir="rtl" class="p2"><span class="s2">جاراڭلار ھەر نەپەس روھىمدا ئىقبال،</span></p>
<p dir="rtl" class="p2"><span class="s2">كۆڭۈلنى ئويغىتار ئىسيانچى سىگىنال.</span></p>
<p dir="rtl" class="p2"><span class="s2">بىراۋغا نەپرىتىم، بىراۋغا سۆيگۈ،</span></p>
<p dir="rtl" class="p2"><span class="s2">(بىرىگە بىرى زىت بۇ ئىككى تۇيغۇ)،</span></p>
<p dir="rtl" class="p2"><span class="s2">ھەمىشە قوزغىتار كۆڭلۈمدە غەليان،</span></p>
<p dir="rtl" class="p2"><span class="s2">بۇ غەلياننى قەلەم ئەيلەر نامايان.</span></p>
<p dir="rtl" class="p2"><span class="s2">ئەگەرچە بۇ زامان پەيلى سىتەمكەش،</span></p>
<p dir="rtl" class="p2"><span class="s2">ئەلەم-ھەسرەت چېكەر گەرچە قەلەمكەش.</span></p>
<p dir="rtl" class="p2"><span class="s2">لېكىن ئىستەر شۇنى كۆڭلۈم بىتاقەت</span></p>
<p dir="rtl" class="p2"><span class="s2">ۋە گەرچە چەكتى كۆپ دەردۇ مالامەت.</span></p>
<p dir="rtl" class="p2"><span class="s2">مىسالى خارىسىز بولماس قىزىلگۈل،</span></p>
<p dir="rtl" class="p2"><span class="s2">ۋە لېكىن ئۆزگىنى سۆيمەيدۇ بۇلبۇل.</span></p>
<p dir="rtl" class="p2"><span class="s2">مىسالى ئوت دېدى، پەرۋانە كۆيدى،</span></p>
<p dir="rtl" class="p2"><span class="s2">شۇ ئوتتا كۈل بولۇشنى ئۆزى سۆيدى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا تىڭشاڭ قەلەم ئېيتار ھېكايەت،</span></p>
<p dir="rtl" class="p2"><span class="s2">ھېكايەتتىن تولا ئاچچىق شىكايەت:</span></p>
<p dir="rtl" class="p2"><span class="s2">مانا ئۆيدە ماتا بەلباغنى يىرتىپ</span></p>
<p dir="rtl" class="p2"><span class="s2">ئوبۇلنىڭ ئانىسى قان داغنى ئېرتىپ،</span></p>
<p dir="rtl" class="p2"><span class="s2">تۆكەر قان ئۈستىگە قايناق يېشىنى،</span></p>
<p dir="rtl" class="p2"><span class="s2">كۆتۈرمەي يىغىدىن ئاپئاق بېشىنى.</span></p>
<p dir="rtl" class="p2"><span class="s2">نەچە كۈنلا بۇرۇن تۇنجى ئوغۇلدىن</span></p>
<p dir="rtl" class="p2"><span class="s2">جۇدا بولسا، بۈگۈن ئەمدى ئوبۇلدىن.</span></p>
<p dir="rtl" class="p2"><span class="s2">يەنە قان ئۈستىگە يەنە يېڭى قان-</span></p>
<p dir="rtl" class="p2"><span class="s2">چېچىلسا بۇ غېرىب دەرگاھقا بۇئان،</span></p>
<p dir="rtl" class="p2"><span class="s2">بۇنىڭغا كىم چىدار، كىممۇ دېمەس داد،</span></p>
<p dir="rtl" class="p2"><span class="s2">بولۇرمۇ مۇندىن ئارتۇق زۇلمى بۇنياد!</span></p>
<p dir="rtl" class="p2"><span class="s2">يىغىلغان قوۋم-قېرىنداش، ئەل-جامائەت</span></p>
<p dir="rtl" class="p2"><span class="s2">قىلالماي ئەمدى بۇ ئىشلارغا تاقەت،</span></p>
<p dir="rtl" class="p2"><span class="s2">تېپىرلار، چايقىلار ھويلىغا سىغماي،</span></p>
<p dir="rtl" class="p2"><span class="s2">ۋە لېكىن داد دېيىشكە نەگە بارغاي؟</span></p>
<p dir="rtl" class="p2"><span class="s2">كىشىلىك ھەققىنى تاپقان خەلقلەر</span></p>
<p dir="rtl" class="p2"><span class="s2">(يورۇق دۇنياغا كۆز ئاچقان خەلقلەر).</span></p>
<p dir="rtl" class="p2"><span class="s2">ئىشىتسە، بولغۇسى بۇ گەپكە ھەيران،</span></p>
<p dir="rtl" class="p2"><span class="s2">ئەمەس چۈنكى ئۇلارنىڭ يۇرتى شىنجاڭ.</span></p>
<p dir="rtl" class="p2"><span class="s2">بۇ يۇرتتا نېمىلەر بولمايدۇ سادىر،</span></p>
<p dir="rtl" class="p2"><span class="s2">كى ھاكىم مۇندا ھەممە ئىشتا قادىر.</span></p>
<p dir="rtl" class="p2"><span class="s2">ھېسابلار خەلقنى بىر قوتان قوي،</span></p>
<p dir="rtl" class="p2"><span class="s2">ئۇلارنىڭ خاھىشىمىش قايسىنى سوي.</span></p>
<p dir="rtl" class="p2"><span class="s2">ئەگەرچە قوي سويۇش قاسساپقا بابتۇر،</span></p>
<p dir="rtl" class="p2"><span class="s2">بىراق بۇ يۇرتتا قاسساپ بىھېسابتۇر:</span></p>
<p dir="rtl" class="p2"><span class="s2">بۇ يۇرتتا ۋاڭمۇ قاسساپ، بەگمۇ قاسساپ،</span></p>
<p dir="rtl" class="p2"><span class="s2">ۋە ھەتتا بۆرە تۇرماق سەگمۇ قاسساپ؛</span></p>
<p dir="rtl" class="p2"><span class="s2">ۋىلايەت ھاكىمى دوتەيمۇ قاسساپ،</span></p>
<p dir="rtl" class="p2"><span class="s2">يېتىپ ئەپيۇن چېكەر تەتەيمۇ قاسساپ؛</span></p>
<p dir="rtl" class="p2"><span class="s2">سوراقچى ئامبىلى شىيەنجاڭمۇ قاسساپ،</span></p>
<p dir="rtl" class="p2"><span class="s2">بېشىدا سەللىسى ئىشانمۇ قاسساپ.</span></p>
<p dir="rtl" class="p2"><span class="s2">قولىدا قىلىچى چېرىكمۇ قاسساپ،</span></p>
<p dir="rtl" class="p2"><span class="s2">پالان بايۇ، پوكۇن باي ئۇمۇ قاسساپ.</span></p>
<p dir="rtl" class="p2"><span class="s2">شۇنى ھەم ئېيتمىقىم لازىم مېنىڭچە،</span></p>
<p dir="rtl" class="p2"><span class="s2">كى قويدىن پەرقىمۇ بار مىڭچە-مىڭچە.</span></p>
<p dir="rtl" class="p2"><span class="s2">مىسالى ئىگىسىز بىر قوي تېپىلماس،</span></p>
<p dir="rtl" class="p2"><span class="s2">سوراقسىز سويغۇچى داۋدىن قۇتۇلماس.</span></p>
<p dir="rtl" class="p2"><span class="s2">دېمەك ئىتنىڭمۇ باردۇر خۇن دەۋاسى،</span></p>
<p dir="rtl" class="p2"><span class="s2">ھايات قانۇنىنىڭ شۇلدۇر ئاساسى.</span></p>
<p dir="rtl" class="p2"><span class="s2">ۋە لېكىن بۇ دىياردا ئىش بۆلەكچە،</span></p>
<p dir="rtl" class="p2"><span class="s2">ئادەمنىڭ قەدرى يوقتۇر توڭ تېزەكچە.</span></p>
<p dir="rtl" class="p2"><span class="s2">ساناقسىز تېپىلار زىندان-كىشەنلەر،</span></p>
<p dir="rtl" class="p2"><span class="s2">خازاندەك سارغىيار مەنمەن دېگەنلەر.</span></p>
<p dir="rtl" class="p2"><span class="s2">بىراۋلار خالىسا، ئاسار سوراقسىز،</span></p>
<p dir="rtl" class="p2"><span class="s2">ۋە ھەتتا جادىغا باسار سوراقسىز.</span></p>
<p dir="rtl" class="p2"><span class="s2">نېمە قانۇن دېگەن گەپ گومىنداڭغا،</span></p>
<p dir="rtl" class="p2"><span class="s2">نە ھاجەت مەرىپەت غالجىر قاۋانغا!</span></p>
<p dir="rtl" class="p2"><span class="s2">تۆكۈلسە نېمە ئۇ مەسۈمە كۆز ياش،</span></p>
<p dir="rtl" class="p2"><span class="s2">كېسىلسە نېمە ئۇ قەدەمدە بىر باش.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئەنە روزى ئەپەندى مەرھۇم مۇئەللىم،</span></p>
<p dir="rtl" class="p2"><span class="s2">قېنىنى تۆكتى شۇنچە چەرخى زالىم.</span></p>
<p dir="rtl" class="p2"><span class="s2">بېشىنى ئاستى تامغا تەنگە قوشماي،</span></p>
<p dir="rtl" class="p2"><span class="s2">يىگىرمىنچى ئەسىردىنمۇ ئۇيالماي!</span></p>
<p dir="rtl" class="p2"><span class="s2">ئەنە لەيلى، بېشى مەھكەم تېڭىقلىق،</span></p>
<p dir="rtl" class="p2"><span class="s2">ياتار خامۇش، كۆزى مەھكەم يۇمۇقلۇق.</span></p>
<p dir="rtl" class="p2"><span class="s2">گۈلى رۇخسارىمۇ شامدەك ئاقارغان،</span></p>
<p dir="rtl" class="p2"><span class="s2">قارا سۇمبۇل چېچى ھەر يان پەرىشان.</span></p>
<p dir="rtl" class="p2"><span class="s2">گۈلايىم بېشىدا، غەمكىن نىگاھى،</span></p>
<p dir="rtl" class="p2"><span class="s2">چاراسلار ئالدىدا شام گاھى-گاھى.</span></p>
<p dir="rtl" class="p2"><span class="s2">چاراسلاپ شام ئاقار ھەم تامچە-تامچە.</span></p>
<p dir="rtl" class="p2"><span class="s2">تۆكۈلدى كۆز يېشىمۇ قانچە-قانچە.</span></p>
<p dir="rtl" class="p2"><span class="s2">ئەنە قۇمرى بىلەن مېھىرنىسالار،</span></p>
<p dir="rtl" class="p2"><span class="s2">يەنە پاتەم بىلەن خەيرىنىسالار...</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئەنە قامچا بىلەن يول-يول تىلىنغان،</span></p>
<p dir="rtl" class="p2"><span class="s2">تاياق-توقماق بىلەن بېشى يېرىلغان،</span></p>
<p dir="rtl" class="p2"><span class="s2">پۇتى ئاقساق، قولىنىڭ يوق مادارى،</span></p>
<p dir="rtl" class="p2"><span class="s2">خازان بولغان كەبى ياشلىق باھارى.</span></p>
<p dir="rtl" class="p2"><span class="s2">كېرىم ئۆز كۈلبەسىدە ئىزتىراپتىن-</span></p>
<p dir="rtl" class="p2"><span class="s2">گاھى ھۇشىدىن كېتەر ئاچچىق غەزەپتىن.</span></p>
<p dir="rtl" class="p2"><span class="s2">ئويۇقتا جىنچىراغ پەرۋانە شەيدا،</span></p>
<p dir="rtl" class="p2"><span class="s2">ئادەملەر بىرلە تولغان تۆر ۋە پەگاھ.</span></p>
<p dir="rtl" class="p2"><span class="s2">قىلۇر بىرسى تېۋىپلىق يارىسىغا،</span></p>
<p dir="rtl" class="p2"><span class="s2">بىرى ئېيتار تەسەللى ئانىسىغا.</span></p>
<p dir="rtl" class="p2"><span class="s2">بىراق ھېچكىم بىلەلمەس ئەتە-ئۆگۈن</span></p>
<p dir="rtl" class="p2"><span class="s2">يەنە قانداق ئويۇن باشلار بۇ گەردۇن؛</span></p>
<p dir="rtl" class="p2"><span class="s2">يەنە كۆز ياشلىرى قانچە ئاقاركىن،</span></p>
<p dir="rtl" class="p2"><span class="s2">زۇلۇمنىڭ تېشىنى كىمگە ئاتاركىن!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">2</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">لېكىن ھاجىغىمۇ قىلماي ۋاپا چەرخ،</span></p>
<p dir="rtl" class="p2"><span class="s2">ئۇنىڭ كۆڭلىنىمۇ قىلدى خاپا چەرخ.</span></p>
<p dir="rtl" class="p2"><span class="s2">تالاي يىللار داۋامى بۇ چەرخ گەردۇن،</span></p>
<p dir="rtl" class="p2"><span class="s2">جاھاننى قىلسىمۇ كۆپ ئاستىن-ئۈستۈن.</span></p>
<p dir="rtl" class="p2"><span class="s2">قىلىپ باقماس ئىدى ھاجىنى تەھقىر،</span></p>
<p dir="rtl" class="p2"><span class="s2">بۈگۈن قانداق كارامەت بولدى ئاخىر؟</span></p>
<p dir="rtl" class="p2"><span class="s2">كى شەربەت لىق تولا ئالتۇن پىيالە،</span></p>
<p dir="rtl" class="p2"><span class="s2">يەنە شەربەتتىكى رەڭگى خۇددى لالە.</span></p>
<p dir="rtl" class="p2"><span class="s2">مانا ئاغزى ئاڭا تېگەي دېگەندە،</span></p>
<p dir="rtl" class="p2"><span class="s2">(شۇ ئاخشام باغدا ھېچبىر كۈتمىگەندە)،</span></p>
<p dir="rtl" class="p2"><span class="s2">ئېغىر يارىدار بولۇپ لەيلى يىقىلدى،</span></p>
<p dir="rtl" class="p2"><span class="s2">دېمەك توي ئېشىغا توپا سېپىلدى.</span></p>
<p dir="rtl" class="p2"><span class="s2">سوزۇلسا ئارقىغا ئارزۇغا يەتمەك،</span></p>
<p dir="rtl" class="p2"><span class="s2">بىكار كەتمەمدۇ ئەمدى شۇنچە ئەمگەك!</span></p>
<p dir="rtl" class="p2"><span class="s2">دېمەك تەرسا، قارام-بەڭۋاش بۇ تەقدىر</span></p>
<p dir="rtl" class="p2"><span class="s2">بەگ ھاجىغىمۇ قىلماي يۈز ۋە خاتىر،</span></p>
<p dir="rtl" class="p2"><span class="s2">يولىنى توستى، سالدى بىر توساق تام.</span></p>
<p dir="rtl" class="p2"><span class="s2">تىرامتام-تام، تىرامتام-تام، تىرامتام.</span></p>
<p dir="rtl" class="p2"><span class="s2">رەقىبىنى ئۇ گەرچە"يەڭدى" گويا،</span></p>
<p dir="rtl" class="p2"><span class="s2">بىراق سەزدى ئۆزىن شەرمەندە-رەسۋا.</span></p>
<p dir="rtl" class="p2"><span class="s2">پۈتۈن يۇرت چوڭلىرىنىپ پېشۋاسى،</span></p>
<p dir="rtl" class="p2"><span class="s2">ئۆزىچە ھەم شەرىئەت ئۆلىماسى،</span></p>
<p dir="rtl" class="p2"><span class="s2">ئەگەر مەنسەپ دېسە، ئالىي ئەمەلدار،</span></p>
<p dir="rtl" class="p2"><span class="s2">يەنە ھەربىيدىمۇ چوڭ مەنسىپى بار.</span></p>
<p dir="rtl" class="p2"><span class="s2">ئاڭا باقماي يەنە بۇ"كۆزى يوق"خەق،</span></p>
<p dir="rtl" class="p2"><span class="s2">ئەجىب ئىشلارنى قىلدى"يۈزى يوق" خەق.</span></p>
<p dir="rtl" class="p2"><span class="s2">دېمەك بۇ قەشقەرىيلەر ھەددىدىن ئاشتى،</span></p>
<p dir="rtl" class="p2"><span class="s2">دىيانەت بابىدىن چىقتى، ئاداشتى.</span></p>
<p dir="rtl" class="p2"><span class="s2">مۇشۇ ئويلار بەگ ھاجىمغا كېلىپ ئار،</span></p>
<p dir="rtl" class="p2"><span class="s2">ئېغىر بىر ئىزتىراپقا بولدى دۇچار.</span></p>
<p dir="rtl" class="p2"><span class="s2">شۇڭا كىرمەي بۈگۈن ئىچكىرىسىگە،</span></p>
<p dir="rtl" class="p2"><span class="s2">كۆڭۈل بۆلمەي خېنىمنىڭ ھەر ئىككىسىگە،</span></p>
<p dir="rtl" class="p2"><span class="s2">ئالاي دەپ تىنچ ئارام ئۆز ئويىدا،</span></p>
<p dir="rtl" class="p2"><span class="s2">يېتىپ قالغانىدى مېھمان ئۆيىدە.</span></p>
<p dir="rtl" class="p2"><span class="s2">كېچىچە تولغىنىپ ھەم چەكتى پەرياد،</span></p>
<p dir="rtl" class="p2"><span class="s2">ئاڭا ھەم قىپتىمىش چەرخ جەبرى بۇنياد(؟!)</span></p>
<p dir="rtl" class="p2"><span class="s2">شۇ ھالدا ياتتى تاكى چىققۇچە كۈن،</span></p>
<p dir="rtl" class="p2"><span class="s2">كۆڭلىدە غەم تولا، چىرايى مەھزۇن.</span></p>
<p dir="rtl" class="p2"><span class="s2">ئۇدۇلدا پارقىرايتتى چوڭ بوي ئەينەك،</span></p>
<p dir="rtl" class="p2"><span class="s2">ياتار ھاجى تىرەپ ياستۇققا جەينەك.</span></p>
<p dir="rtl" class="p2"><span class="s2">قاراپ ئەينەككە كۆرگەچ ئەكسىنى ئۇ،</span></p>
<p dir="rtl" class="p2"><span class="s2">خىيال تېخىمۇ بولدى قاراڭغۇ.</span></p>
<p dir="rtl" class="p2"><span class="s2">قېنى يۈزلەردىكى پارلاق قىزىللىق،</span></p>
<p dir="rtl" class="p2"><span class="s2">قېنى كۆزلەردىكى ئويناقى زىللىق؟</span></p>
<p dir="rtl" class="p2"><span class="s2">كۆرۈڭكى قېرىلىق سىرتقا تېپىپتۇ،</span></p>
<p dir="rtl" class="p2"><span class="s2">ساقالنىڭ قارىسى ئازلاپ كېتىپتۇ.</span></p>
<p dir="rtl" class="p2"><span class="s2">بېسىپتۇ يۈزىنى بىر تەكشى قورۇق،</span></p>
<p dir="rtl" class="p2"><span class="s2">دېمەك يەتكەنمىكىن ئۆمرىگە ھاردۇق!</span></p>
<p dir="rtl" class="p2"><span class="s2">شو ئوي بىرلە تۇرۇپ ئۇ ئورنىدىن دەس،</span></p>
<p dir="rtl" class="p2"><span class="s2">دېدى:"تەقدىرگە مۇنچە تەن بېرىش، بەس.</span></p>
<p dir="rtl" class="p2"><span class="s2">ھېلىتىن قېرىلىق، بۇ نېم دېگەن گەپ،</span></p>
<p dir="rtl" class="p2"><span class="s2">كۆڭۈل تەلپۈنسە تىنماي گۈلگە ھەدەپ.</span></p>
<p dir="rtl" class="p2"><span class="s2">بۈگۈن قەشقەر گۈلىستانىدا بىر گۈل،</span></p>
<p dir="rtl" class="p2"><span class="s2">ئۇ گۈلكى، بارچە گۈللەرگە ئەمىر  گۈل.</span></p>
<p dir="rtl" class="p2"><span class="s2">ئۆزۈمنىڭ بولدىمۇ، بەس ئەمدى يار-يار،</span></p>
<p dir="rtl" class="p2"><span class="s2">ساقالنىڭ ئاقلىغىدىن نە غېمىم بار؟"</span></p>
<p dir="rtl" class="p2"><span class="s2">شۇ چاغ خادىم بەگدىن سوراپ ئىجازەت،</span></p>
<p dir="rtl" class="p2"><span class="s2">مۇھىم مەكتۇپ دېدى ھەم سۇندى بىر خەت.</span></p>
<p dir="rtl" class="p2"><span class="s2">ئوقۇپ بۇ خەتنى ھاجى دېدى شۇئان:</span></p>
<p dir="rtl" class="p2"><span class="s2">"قېتىڭلار ھارۋىنى، بول قېنى چاپسان!"</span></p>
<p dir="rtl" class="p2"><span class="s2">"ئەجەب ئىش بۇ؟" دېدى ئۇ ئۆز ئىچىدە،</span></p>
<p dir="rtl" class="p2"><span class="s2">قاراپ مەكتۇپقا سىرلىق كۆز ئۇچىدا.</span></p>
<p dir="rtl" class="p2"><span class="s2">"سەھەرلىك چايغا كونسۇل قىپتۇ تەكلىپ،</span></p>
<p dir="rtl" class="p2"><span class="s2">يەنە بۇ خەتتە شۇنچە ناز-تەكەللۇپ،</span></p>
<p dir="rtl" class="p2"><span class="s2">دېمەك، بۇ ئىشتا مەۋجۈت بىر مۇھىم سىر،</span></p>
<p dir="rtl" class="p2"><span class="s2">بىكارغا مۇنچىلىك قىلماس روبىرت شېر."</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">3</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">روبىرت شېر كىم؟ ئۆزى بۇ نېمە ئادەم؟</span></p>
<p dir="rtl" class="p2"><span class="s2">قىلاي ئەمدى بايانىن سىزگە بىردەم.</span></p>
<p dir="rtl" class="p2"><span class="s2">كىمىكى تۇرسا قەشقەردە بىرەر ئاي،</span></p>
<p dir="rtl" class="p2"><span class="s2">ئاجايىپ مەنزىرە مەپتۇنى بولغاي.</span></p>
<p dir="rtl" class="p2"><span class="s2">كى ئۇيغۇر بىرلە ئۆزبېك، شىبە، خەنزۇ-</span></p>
<p dir="rtl" class="p2"><span class="s2">ۋە قىرغىز بىرلە تاجىك، مانجۇ، خۇيزۇ</span></p>
<p dir="rtl" class="p2"><span class="s2">يەنە موڭغۇل كەبىلەر بىر قاتاردا</span></p>
<p dir="rtl" class="p2"><span class="s2">ياشاپ كەلگەندىن ئۆزگە بۇ دىياردا،</span></p>
<p dir="rtl" class="p2"><span class="s2">يەنە ھىندى، ئەرەب ياكى ئاففان</span></p>
<p dir="rtl" class="p2"><span class="s2">ۋە ياكى رۇس، شۋېت ھەم ئەنگلچان-</span></p>
<p dir="rtl" class="p2"><span class="s2">دېگەنلەر بار ئىكەن دەپ ئاڭلىغانلار،</span></p>
<p dir="rtl" class="p2"><span class="s2">ئەگەرچە كۆرسىمۇ تونالمىغانلار</span></p>
<p dir="rtl" class="p2"><span class="s2">بۇ يەردە تاپقۇسىدۇر ھەممىسىنى،</span></p>
<p dir="rtl" class="p2"><span class="s2">ئايال-ئەركەك، قېرى-ياش جۈملىسىنى.</span></p>
<p dir="rtl" class="p2"><span class="s2">دېمەك قەشقەر-ئادەم كۆرگەزمىسىدۇر،</span></p>
<p dir="rtl" class="p2"><span class="s2">ئادەمزات خىللىرى نەمۇنىسىدۇر.</span></p>
<p dir="rtl" class="p2"><span class="s2">ئايانكى، ئۆزئارا سودا-تىجارەت</span></p>
<p dir="rtl" class="p2"><span class="s2">ۋە يا دوستلۇق، زىيارەت ھەم ساياھەت</span></p>
<p dir="rtl" class="p2"><span class="s2">قەدىمدىن بار ئۇدۇم بۇ يەر يۈزىدە،</span></p>
<p dir="rtl" class="p2"><span class="s2">ئەجەبلەنمەس كىشى ھەم گەپ-سۆزىدە.</span></p>
<p dir="rtl" class="p2"><span class="s2">ۋە لېكىن بەزىلەر بولغاچ غەرەزلىك،</span></p>
<p dir="rtl" class="p2"><span class="s2">تېپىپ باھانە، قىلىپ كۆپ ساختىپەزلىك،</span></p>
<p dir="rtl" class="p2"><span class="s2">كىشىنىڭ يۇرتىغا بىر كەلسە، قايتماي،</span></p>
<p dir="rtl" class="p2"><span class="s2">خوجا بولماقنى قەستلەر ھېچ ئۇيالماي.</span></p>
<p dir="rtl" class="p2"><span class="s2">شۇلارنىڭ بىرىدۇر بۇ ئىنگلىزلار،</span></p>
<p dir="rtl" class="p2"><span class="s2">تالاي ئەلنى تالاڭ قىلغان شۇ خۇنرىزلار،</span></p>
<p dir="rtl" class="p2"><span class="s2">نېمىشقا بولدىكىن بۇ يۇرتتا "مېھمان"،</span></p>
<p dir="rtl" class="p2"><span class="s2">نېچۈن بولماس كىشى بۇ ئىشقا ھەيران!</span></p>
<p dir="rtl" class="p2"><span class="s2">ئۇلارنى كىم بۇ يەرگە قىلدى دەۋەت</span></p>
<p dir="rtl" class="p2"><span class="s2">ۋە قايسىبىر ھوقۇق بەردى ئىجازەت؟</span></p>
<p dir="rtl" class="p2"><span class="s2">نە بىزگە قوشنىدۇر، نە يارۇ ھەمدەم،</span></p>
<p dir="rtl" class="p2"><span class="s2">نە ھازىر، نە ئۇزاق يىللار مۇقەددەم.</span></p>
<p dir="rtl" class="p2"><span class="s2">نە شۆھرەت دەۋرىدە داستانىمىز بىر،</span></p>
<p dir="rtl" class="p2"><span class="s2">نە ماتەم، تويدا داستىخانىمىز بىر.</span></p>
<p dir="rtl" class="p2"><span class="s2">يىغىپ ئېيتقاندا گەپنى بىر جۈملە:</span></p>
<p dir="rtl" class="p2"><span class="s2">"قېتىقمۇ ئىچمىگەن ئايدىڭدا بىللە".</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئايانكى، بۇ قېرى مەككار جاھانگىر</span></p>
<p dir="rtl" class="p2"><span class="s2">ئۇزۇندىن ئويلىغاچ بىر ھىيلە-تەدبىر،</span></p>
<p dir="rtl" class="p2"><span class="s2">نە كۈن ئەپيۇن ئۇرۇشتا تاپتى پۇرسەت،</span></p>
<p dir="rtl" class="p2"><span class="s2">ۋەتەننىڭ بېشىغا سالدى پالاكەت.</span></p>
<p dir="rtl" class="p2"><span class="s2">شۇ كۈن باشلاپ ئۇلۇغ جۇڭخۇا ئېلىگە</span></p>
<p dir="rtl" class="p2"><span class="s2">سوزۇپ چاڭگال جىمى بۆرە ۋە تۈلكە،</span></p>
<p dir="rtl" class="p2"><span class="s2">كېسىپ تاشلاندى ئاۋمېن بىرلە شىياڭگاڭ،</span></p>
<p dir="rtl" class="p2"><span class="s2">نىجاسەت ئىچىدە بۇلغاندى چاڭجىياڭ.</span></p>
<p dir="rtl" class="p2"><span class="s2">جاھانگىرغا نېچۈك باش ئەگسە مەنچىڭ،</span></p>
<p dir="rtl" class="p2"><span class="s2">گومىنداڭ ئاشۇرۇپ تەزىمنى مىڭ-مىڭ،</span></p>
<p dir="rtl" class="p2"><span class="s2">بېرىلدى ئىمتىيازلار چەتكە مۇتلەق،</span></p>
<p dir="rtl" class="p2"><span class="s2">خوجايىن بولدى ھەر باسقۇنچى ئەبلەخ.</span></p>
<p dir="rtl" class="p2"><span class="s2">قۇرۇپ مەركەزدە قانچە خاس ساپارەت.</span></p>
<p dir="rtl" class="p2"><span class="s2">يەنە چوڭ-چوڭ شەھەرلەردە ۋاكالەت،</span></p>
<p dir="rtl" class="p2"><span class="s2">جىمى ئىشقا تىقىشتى تۇمشۇقىنى،</span></p>
<p dir="rtl" class="p2"><span class="s2">قەدەمدە توشقۇزۇپ ئۆز يانچۇقىنى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">يىراقتا قالمىدى شىنجاڭمۇ چەتتە،</span></p>
<p dir="rtl" class="p2"><span class="s2">ئىدى شۇ ئىنگلىز ھەم تۇنجى رەتتە.</span></p>
<p dir="rtl" class="p2"><span class="s2">ئۇلار دەسلەپ شۇ قەشقەردە شۇ چاغدا</span></p>
<p dir="rtl" class="p2"><span class="s2">قۇرۇپ خارجى ۋاكالەت چىنىباغدا،</span></p>
<p dir="rtl" class="p2"><span class="s2">نېچۈكتۇر كونسۇلىنى قىلدى ئېلان،</span></p>
<p dir="rtl" class="p2"><span class="s2">روبىرت شېر ئىدى شۇ مەنسەپكە قونغان.</span></p>
<p dir="rtl" class="p2"><span class="s2">ئۇنى ھۆرمەت يۈزىدىن دەيتتى مىستىر،</span></p>
<p dir="rtl" class="p2"><span class="s2">نە مىستىركى، جىمى شەيتان ئۈچۈن پىر.</span></p>
<p dir="rtl" class="p2"><span class="s2">راۋان سۆزلەر ئىدى تۈركىي ۋە پارسىي،</span></p>
<p dir="rtl" class="p2"><span class="s2">ئىمىش ئۇ ئىنگىلىزنىڭ شەرقشۇناسى.</span></p>
<p dir="rtl" class="p2"><span class="s2">ئەگەرچە گەپ ئېچىلسا"قەشقەرى"دىن،</span></p>
<p dir="rtl" class="p2"><span class="s2">قوشۇپ سۆزلەيتتى "خاس" نى تاشقىرىدىن.</span></p>
<p dir="rtl" class="p2"><span class="s2">ئۇزاق تۇرغاچ بۇ يۇرتتا قىش ۋە يازى،</span></p>
<p dir="rtl" class="p2"><span class="s2">ئاڭا روشەن ئىدى ئۇيغۇر مىجەزى.</span></p>
<p dir="rtl" class="p2"><span class="s2">جاھان قانۇنىدا كونسۇل ئۆزىچە</span></p>
<p dir="rtl" class="p2"><span class="s2">قىلالمايتتى مۇداخىلە ئۆز بېشىچە،</span></p>
<p dir="rtl" class="p2"><span class="s2">ۋە لېكىن يوق ئىدى روبېرت ئۈچۈن چەك،</span></p>
<p dir="rtl" class="p2"><span class="s2">قارايتتى ھەممە ئىشقا ئۆز ئىشىدەك.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا ئۆز ۋاقتىدا كەلدى بەگ ھاجىم،</span></p>
<p dir="rtl" class="p2"><span class="s2">كۈتەر دوستنى روبىرت شر ھەم مۇلايىم.</span></p>
<p dir="rtl" class="p2"><span class="s2">سەھەرلىك چاي ئۈچۈن داستىخان شاھانە،</span></p>
<p dir="rtl" class="p2"><span class="s2">تېپىپ ھەر لوقمىدا سۆزگە باھانە،</span></p>
<p dir="rtl" class="p2"><span class="s2">روبىرت شېر ۋەزىيەتنى قىلدى تەھلىل،</span></p>
<p dir="rtl" class="p2"><span class="s2">قوشۇپ ھەر نۇقتىغا بىر-ئىككى تەمسىل.</span></p>
<p dir="rtl" class="p2"><span class="s2">دېمەكچى: ۋەزىيەت ئۆزگەردى ھازىر،</span></p>
<p dir="rtl" class="p2"><span class="s2">كېيىنكى مەنزىرە ھەم بولدى زاھىر:</span></p>
<p dir="rtl" class="p2"><span class="s2">يېقىن كۈنلەردە شىنجاڭ تەقدىرىدە-</span></p>
<p dir="rtl" class="p2"><span class="s2">بولۇر زور ئۆزگىرىشلەر ئاپىرىدە.</span></p>
<p dir="rtl" class="p2"><span class="s2">گومىنداڭ ئۇتقۇزۇپ قويغاچ ئۇرۇشنى،</span></p>
<p dir="rtl" class="p2"><span class="s2">تەلەپ قىلدى ئۇرۇشنى توختىتىشنى.</span></p>
<p dir="rtl" class="p2"><span class="s2">بۇ پۇرسەتنى بىلىپ بىر ياخشى ئولجا،</span></p>
<p dir="rtl" class="p2"><span class="s2">پۈتۈشمەك مەيلىنى كۆرسەتتى غۇلجا.</span></p>
<p dir="rtl" class="p2"><span class="s2">ئەگەر غۇلجا ئۇرۇشتىن تارتسا قولنى،</span></p>
<p dir="rtl" class="p2"><span class="s2">سىياسەتتە تۇتار بىر ئۆزگە يولنى.</span></p>
<p dir="rtl" class="p2"><span class="s2">ماناس دەرياسىدىن ئۆتمەس قوشۇنى،</span></p>
<p dir="rtl" class="p2"><span class="s2">مۇزاتتىنمۇ تۆۋەن چۈشمەس قوشۇنى.</span></p>
<p dir="rtl" class="p2"><span class="s2">دېمەك، ئالتە شەھەر كۆرمەي تالاپەت،</span></p>
<p dir="rtl" class="p2"><span class="s2">قالۇر دەھشەت قىيانىدىن سالامەت.</span></p>
<p dir="rtl" class="p2"><span class="s2">"ۋە لېكىن،-دەپ روبىرت شېر قىلدى تەكىت،-</span></p>
<p dir="rtl" class="p2"><span class="s2">تېخى چوڭراق بولۇر شۇ چاغدا تەھدىت.</span></p>
<p dir="rtl" class="p2"><span class="s2">قازارا بىر بىتىم ئاشسا ئەمەلگە،</span></p>
<p dir="rtl" class="p2"><span class="s2">پۈتۈن ئارزۇيىڭىز ئۇچقۇسى يەلگە.</span></p>
<p dir="rtl" class="p2"><span class="s2">"بىتىم"دە ئىلىلىق مالخاينى قىرلاپ،</span></p>
<p dir="rtl" class="p2"><span class="s2">ياغۇر قەشقەرگىمۇ يۈزلەپ ۋە مىڭلاپ.</span></p>
<p dir="rtl" class="p2"><span class="s2">ئۇرۇشتا يەتمىگەن مەقسىتىگە ھەم</span></p>
<p dir="rtl" class="p2"><span class="s2">ئۇرۇشسىز يەتكۈسى بۇ يەردە دىلجەم.</span></p>
<p dir="rtl" class="p2"><span class="s2">ھېلىتىنىلا بۇزۇلدى پەيلى ئەلنىڭ،</span></p>
<p dir="rtl" class="p2"><span class="s2">ماڭا ھەم سىر ئەمەستۇر مەيلى ئەلنىڭ.</span></p>
<p dir="rtl" class="p2"><span class="s2">تۈنۈگۈن بولغان ئىش بوش گەپ ئەمەستۇر،</span></p>
<p dir="rtl" class="p2"><span class="s2">شۇنى ئويلاش ئۆزى ئاقىلغا بەستۇر.</span></p>
<p dir="rtl" class="p2"><span class="s2">تېخى بۇ گەپ بالانىڭ ئىپتىداسى،</span></p>
<p dir="rtl" class="p2"><span class="s2">بولۇر ئۇندىن يامانراق ئىنتىھاسى.</span></p>
<p dir="rtl" class="p2"><span class="s2">ئۇ چاغدا سىزگە دىشۋار، بىزگە دىشۋار،</span></p>
<p dir="rtl" class="p2"><span class="s2">قېنى ئېيتىڭ، بۇ ئىشقا نېمە ئىلاج بار"؟</span></p>
<p dir="rtl" class="p2"><span class="s2">بەگ ھاجىمۇ سىلاپ چار ساقىلىنى،</span></p>
<p dir="rtl" class="p2"><span class="s2">ئۇزۇن گەپلەر بىلەن چايناپ تىلىنى،</span></p>
<p dir="rtl" class="p2"><span class="s2">روبىرتنىڭ سۆزلىرىگە قىلدى تەھسىن،</span></p>
<p dir="rtl" class="p2"><span class="s2">قوشۇپ بەزەن سۆزىگە يېڭى تەلقىن.</span></p>
<p dir="rtl" class="p2"><span class="s2">خۇسۇسەن شۇ كۈنى ھەربىي شىتابقا</span></p>
<p dir="rtl" class="p2"><span class="s2">بايان قىلغان پىكىرنى قايتا-قايتا-</span></p>
<p dir="rtl" class="p2"><span class="s2">يەنە ئېيتتى روبىرتقا مەيۈسانە،</span></p>
<p dir="rtl" class="p2"><span class="s2">ئۇزۇن-قىسقا تىنىپ ئەلەمكارانە.</span></p>
<p dir="rtl" class="p2"><span class="s2">دېدى ئۇ ئاخىر غەم-غۇسسە بىرلە:</span></p>
<p dir="rtl" class="p2"><span class="s2">"بۇ ئىشنىڭ تەدبىرى سىزگە ھاۋالە.</span></p>
<p dir="rtl" class="p2"><span class="s2">نېمەرسە دېسىڭىز ئىمكانىڭىز بار،</span></p>
<p dir="rtl" class="p2"><span class="s2">ئەقىل-ئىدراك ۋە كۈچ دەرمانىڭىز بار.</span></p>
<p dir="rtl" class="p2"><span class="s2">نىجاتلىق چارىسى، تەدبىرى سىزدىن،</span></p>
<p dir="rtl" class="p2"><span class="s2">يۈرۈپ خىزمەتنى قىلماق ئىشى بىزدىن.</span></p>
<p dir="rtl" class="p2"><span class="s2">نېمىكى بولسا غەمدىن ئەيلەڭ ئازاد،</span></p>
<p dir="rtl" class="p2"><span class="s2">پاناھىڭىزدا بولغاي كۆڭلىمىز شاد".</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">يەنە گەپكە چۈشۈپ شەيتان روبىرت شېر،</span></p>
<p dir="rtl" class="p2"><span class="s2">پىچىرلاپ دېگۈدەك كۆرسەتتى تەدبىر:</span></p>
<p dir="rtl" class="p2"><span class="s2">بەگ ھاجى ئاتلىنىپ مەركەزگە بارغاي،</span></p>
<p dir="rtl" class="p2"><span class="s2">خالايىق ئاغزىدىن شۇ ئەرزنى ئېيتقاي،</span></p>
<p dir="rtl" class="p2"><span class="s2">كى شىنجاڭ چوڭ رايون، كەڭرى زېمىندۇر،</span></p>
<p dir="rtl" class="p2"><span class="s2">ئۇنى تىزگىنلىمەك بەسى قىيىندۇر.</span></p>
<p dir="rtl" class="p2"><span class="s2">شۇڭا بۆلمەك كېرەك بۇ يەرنى ئۈچكە-</span></p>
<p dir="rtl" class="p2"><span class="s2">شىمالنى ئىككىگە، جەنۇب بىر ئۆلكە.</span></p>
<p dir="rtl" class="p2"><span class="s2">خۇسۇسەن ئالتە شەھەر بۇ ئىشقا ھاجەت،</span></p>
<p dir="rtl" class="p2"><span class="s2">شۇنى ئارزۇ قىلار پۈتكۈل جامائەت.</span></p>
<p dir="rtl" class="p2"><span class="s2">"شۇ چاغدا،-دېدى مىستىر مەغرۇرانە،-</span></p>
<p dir="rtl" class="p2"><span class="s2">نىجاتلىقتىن تاپالايسىز نىشانە.</span></p>
<p dir="rtl" class="p2"><span class="s2">جەنۇب ئۆز ئالدىغا بولسا ئەگەردە،</span></p>
<p dir="rtl" class="p2"><span class="s2">بىتىمنىڭ ئابرۇيى بولماس بۇ يەردە.</span></p>
<p dir="rtl" class="p2"><span class="s2">بۇ ئۆلكە باشلىقى بولماس سىزگە خاس،</span></p>
<p dir="rtl" class="p2"><span class="s2">قىزىل پاچاققا مۇندا جاي تېپىلماس.</span></p>
<p dir="rtl" class="p2"><span class="s2">يەنە قىلسام سۆزۈمگە بىر قوشۇمچە،</span></p>
<p dir="rtl" class="p2"><span class="s2">شتاب بىلەن كېڭەشتۇق نەچچە-نەچچە</span></p>
<p dir="rtl" class="p2"><span class="s2">شتابمۇ سىزگە ئېيتار بەلكى ئەتە،</span></p>
<p dir="rtl" class="p2"><span class="s2">بولۇڭ بۇ ئىشقا تەييار ھەر جەھەتتە.</span></p>
<p dir="rtl" class="p2"><span class="s2">مانا تەدبىر، ئەقىل-ئىدراك دېگەن شۇ،</span></p>
<p dir="rtl" class="p2"><span class="s2">سۇ كەلمەستە تۇغان تۇتماق دېگەن شۇ.</span></p>
<p dir="rtl" class="p2"><span class="s2">ۋە لېكىن بىلمىسۇن بۇ سىرنى سەمەن،</span></p>
<p dir="rtl" class="p2"><span class="s2">سۇ ئۇخلار، ئۇخلىماس ھەر چاغدا دۈشمەن".</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بەگ ھاجى جانلىنىپ ئەگدى بېشىنى،</span></p>
<p dir="rtl" class="p2"><span class="s2">ھاياجاندىن تۆكۈپ كۆزدىن يېشىنى.</span></p>
<p dir="rtl" class="p2"><span class="s2">بايان ئەيلەر يەنە ئۆز تەسىراتىن،</span></p>
<p dir="rtl" class="p2"><span class="s2">بۇ سۆھبەتتىن تېپىپمىش جان نىجاتىن.</span></p>
<p dir="rtl" class="p2"><span class="s2">ئىمىش بۇ چارە-تەدبىر بەك ئالامەت،</span></p>
<p dir="rtl" class="p2"><span class="s2">سۇلايمان ئۈزۈكىدەك بىر كارامەت.</span></p>
<p dir="rtl" class="p2"><span class="s2">ئىمىش خىزمەتكە تەييار تەن ۋە جانى،</span></p>
<p dir="rtl" class="p2"><span class="s2">تۆكۈلسە ئەرزىگەيمىش ھەمدە قانى.</span></p>
<p dir="rtl" class="p2"><span class="s2">تەشەككۇرمىش روبىرت دانالىقىغا،</span></p>
<p dir="rtl" class="p2"><span class="s2">"كەرەملىك" ئىنگلىز پاشالىقىغا(!؟)</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۇ گەپلەردىن كېيىن خوشلاشتى مېھمان،</span></p>
<p dir="rtl" class="p2"><span class="s2">كۆزىدە بىر غۇرۇر ھېسسىي نامايان.</span></p>
<p dir="rtl" class="p2"><span class="s2">روبىرت قالدى يۇتۇپ سىگار ئىسىنى.</span></p>
<p dir="rtl" class="p2"><span class="s2">ئۇزاتقاچ كەلگۈسىنىڭ"رەئىسى"نى.</span></p>
<p dir="rtl" class="p2"><span class="s2">چىقىپ ھاجى كۆرەڭلەپ چىنىباغدىن،</span></p>
<p dir="rtl" class="p2"><span class="s2">شەھەر ياققا بۇرۇلماستىن، ياۋاغدىن-</span></p>
<p dir="rtl" class="p2"><span class="s2">تۇيۇقسىز ھارۋىكەشكە قىلدى پەرمان:</span></p>
<p dir="rtl" class="p2"><span class="s2">نەزەرباغ ئارىلاپ ھەيدەشنى چاپسان.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا چاڭ توزدۇرار قوش ئارغىماقلار،</span></p>
<p dir="rtl" class="p2"><span class="s2">جاراڭلار بوينىدا زىل قوڭغۇراقلار.</span></p>
<p dir="rtl" class="p2"><span class="s2">پوۋۇسكا تەۋرىنەر بۆشۈك مىسالى،</span></p>
<p dir="rtl" class="p2"><span class="s2">شامالدا يەلپۈنەر بەگنىڭ ساقالى.</span></p>
<p dir="rtl" class="p2"><span class="s2">كىيىپ يۇڭ رەختتە كەمزۇل بىرلە پەلتە،</span></p>
<p dir="rtl" class="p2"><span class="s2">پۇتىدا پارقىرار سېرىق بەتىنكە.</span></p>
<p dir="rtl" class="p2"><span class="s2">ئەتەي تىك ئولتۇرار ئۇ ياش كىشىدەك،</span></p>
<p dir="rtl" class="p2"><span class="s2">قېرىلىق دەردىگە بەرداش كىشىدەك.</span></p>
<p dir="rtl" class="p2"><span class="s2">ئەگەر باقسا كىشى سېرىق يۈزىگە،</span></p>
<p dir="rtl" class="p2"><span class="s2">كۆزى چۈشكەي ئۇنىڭ كۆكۈش كۆزىگە.</span></p>
<p dir="rtl" class="p2"><span class="s2">بېشىدا بولمىسا قەشقەرچە دوپپا،</span></p>
<p dir="rtl" class="p2"><span class="s2">ئۇنى بىر ئەجنەبىي دەيسىز شۇ تاپتا.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا ئالما،ئانار، شاپتۇل تولا باغ،</span></p>
<p dir="rtl" class="p2"><span class="s2">ئۆرۈكلەر سارغىيىپ پىشاي دېگەن چاغ.</span></p>
<p dir="rtl" class="p2"><span class="s2">سوزۇپ بوينىنى ھاجى باغقا دەرھال،</span></p>
<p dir="rtl" class="p2"><span class="s2">تىلىنى تامشىتىپ يۇتقان كەبى بال:</span></p>
<p dir="rtl" class="p2"><span class="s2">"بۇ باغنىڭ ئالمىسى گەرچە چۈچۈكتۇر،</span></p>
<p dir="rtl" class="p2"><span class="s2">چىشىمنى قامىتالماس ھەر نېچۈكتۇر.</span></p>
<p dir="rtl" class="p2"><span class="s2">بۈگۈنچە بولمىسا، ئەتە يا ئۆگۈن</span></p>
<p dir="rtl" class="p2"><span class="s2">بولۇر ئەلۋەتتە چىشلەپ يەيدىغان كۈن"-</span></p>
<p dir="rtl" class="p2"><span class="s2">دېدى ئۆز كۆڭلىدە بىر ئىشنى چەنلەپ،</span></p>
<p dir="rtl" class="p2"><span class="s2">قاقاقلاپ كۈلدى ھەم مەغرۇر كۆرەڭلەپ.</span></p>
<p dir="rtl" class="p2"><span class="s2">پوۋۇسكا كەينىدىن يۈگۈرۈيتتى بالىلار،</span></p>
<p dir="rtl" class="p2"><span class="s2">بۇ مەھەللە ئۈستىدە قالدى توزانلار.</span></p>
<p dir="rtl" class="p2"><span class="s2">چىقىپ باغدىن شۇ چاغ مەخسۇم چولاقمۇ،</span></p>
<p dir="rtl" class="p2"><span class="s2">"ئىسىت بۇ بەگ ھاجىمنىڭ ھارۋىسىغۇ!</span></p>
<p dir="rtl" class="p2"><span class="s2">ئەگەر چىقسام بۇرۇنراق ئۇچرىشاتتىم-</span></p>
<p dir="rtl" class="p2"><span class="s2">ۋە بەلكى باغقىمۇ تەكلىپ قىلاتتىم.</span></p>
<p dir="rtl" class="p2"><span class="s2">ئۆزۈمدىن ئۆتتى، كەتتى ئەمدى پۇرسەت،</span></p>
<p dir="rtl" class="p2"><span class="s2">بۈگۈن باسقانىكەن كۆڭلۈمنى غەپلەت"-</span></p>
<p dir="rtl" class="p2"><span class="s2">دېدى-دە، ھەسرىتىنى قىلدى ئاغاز،</span></p>
<p dir="rtl" class="p2"><span class="s2">قاۋاپ ئىتلارمۇ قوشتى ئاڭا ئاۋاز.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئارادىن بىر كۈنى كەم ھەپتە ئۆتتى،</span></p>
<p dir="rtl" class="p2"><span class="s2">بەگ ھاجىمنىڭ سەپەر جابدۇقى پۈتتى،</span></p>
<p dir="rtl" class="p2"><span class="s2">مانا ئەتە راۋان بولماقچى يولغا،</span></p>
<p dir="rtl" class="p2"><span class="s2">چۈشۈپ سىجاڭ بىلەن ئايروپىلانغا.</span></p>
<p dir="rtl" class="p2"><span class="s2">ئىمىش بۇ "خەلق ۋەكىلى"، قولدا نامە،</span></p>
<p dir="rtl" class="p2"><span class="s2">قىلۇر ئىشىنى لېكىن بەك خۇپىيانە.</span></p>
<p dir="rtl" class="p2"><span class="s2">سەپەردىن مەقسىتى ئاندىنمۇ مەخپىي،</span></p>
<p dir="rtl" class="p2"><span class="s2">ئۇنى ئېيتماس ئىدى ئەل-يۇرتقا قەتئىي.</span></p>
<p dir="rtl" class="p2"><span class="s2">دېمەكچى ھەممە ئىش ھەل بولدى مەخسۇس،</span></p>
<p dir="rtl" class="p2"><span class="s2">پەقەت بىر ئىشلا پۈتمەي قالدى"ئەپسۇس".</span></p>
<p dir="rtl" class="p2"><span class="s2">كى لەيلى ياتىمىش ھازىرمۇ ھالسىز،</span></p>
<p dir="rtl" class="p2"><span class="s2">تېۋىپ-دوختۇرىمۇ قاپتۇ ئامالسىز.</span></p>
<p dir="rtl" class="p2"><span class="s2">دېمەك ھازىرچە بولماس توي خىيالى</span></p>
<p dir="rtl" class="p2"><span class="s2">ۋە ھەتتا بىر كېچە بولماس ۋىسالى.</span></p>
<p dir="rtl" class="p2"><span class="s2">شۇنى دەپ ھاجى يەيتتى ئۆز گۆشىنى،</span></p>
<p dir="rtl" class="p2"><span class="s2">تىپىرلاپ گاھىدا بىلمەي ھۇشىنى.</span></p>
<p dir="rtl" class="p2"><span class="s2">چاچار گاھى زەھەر كۆرگەن كىشىگە،</span></p>
<p dir="rtl" class="p2"><span class="s2">كۈلەتتى گاھىدا تەقدىر ئىشىگە.</span></p>
<p dir="rtl" class="p2"><span class="s2">ئاخىرى كەچ كىرىپ تاپقاندا پۇرسەت،</span></p>
<p dir="rtl" class="p2"><span class="s2">خاكوجاڭ بىرلە مەخپىي قىلدى سۆھبەت.</span></p>
<p dir="rtl" class="p2"><span class="s2">قۇرۇلدى ھىيلە ۋە نەيرەڭ توزاغى،</span></p>
<p dir="rtl" class="p2"><span class="s2">ئىلىنگەيمىش"رەقىب"نىڭ قول-ئاياغى.</span></p>
<p dir="rtl" class="p2"><span class="s2">كۈلۈشتى ئىككىسىلا تەڭ قاقاقلاپ،</span></p>
<p dir="rtl" class="p2"><span class="s2">تۆكۈلدى خالتىدىن تىللا جىرىڭلاپ...</span></p>
<p dir="rtl" class="p2"><span class="s2">************</span></p>
<p dir="rtl" class="p2"><span class="s2">ئۇزاتتى ساقىي، ماڭا لىق تولدۇرۇپ جام،</span></p>
<p dir="rtl" class="p2"><span class="s2">تاپاي مەيدىن شۇ دەم كۆڭلۈمگە ئارام.</span></p>
<p dir="rtl" class="p2"><span class="s2">نېتەيكىم، غەم بىلەن غەمخانەدۇرمەن،</span></p>
<p dir="rtl" class="p2"><span class="s2">زامانە پەيلىدىن ھەيرانەدۇرمەن.</span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2">سەككىزىنچى باپ</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئەجىلىڭنىڭ يېتىشى-قىلغان ئەيىبىڭدىن</span></p>
<p dir="rtl" class="p2"><span class="s2">ئەمەس، بەگ ئاكاڭنىڭ قانسىرىشىدىن...</span></p>
<p dir="rtl" class="p2"><span class="s2">-جۇلقۇنباي</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئەنە شۇنداق تاسادىپلار تۈپەيلى</span></p>
<p dir="rtl" class="p2"><span class="s2">تونۇلدى تېخىمۇ ئەل-يۇرتقا لەيلى.</span></p>
<p dir="rtl" class="p2"><span class="s2">بۇرۇن ھۆسىنى بىلەن يېگانە،</span></p>
<p dir="rtl" class="p2"><span class="s2">قوشۇلدى ئەمدى يۈز-يۈزلەپ پەسانە.</span></p>
<p dir="rtl" class="p2"><span class="s2">بىراۋلار نامىنى قوشتى قوشاققا،</span></p>
<p dir="rtl" class="p2"><span class="s2">بىراۋلار ناخشىنى يايدى راۋابتا.</span></p>
<p dir="rtl" class="p2"><span class="s2">بىراۋلار بىر كۆرۈشنى قىلسا ئارزۇ،</span></p>
<p dir="rtl" class="p2"><span class="s2">بىراۋلار سۆھبىتىگە قىلدى ماۋزۇ.</span></p>
<p dir="rtl" class="p2"><span class="s2">خۇسۇسەن قىز-جۇۋانلار قۇرسا سۆھبەت،</span></p>
<p dir="rtl" class="p2"><span class="s2">بۆلەك گەپلەرگە تەگمەس ئىدى نۆۋەت.</span></p>
<p dir="rtl" class="p2"><span class="s2">بىرى قاغار ئىدى تەقدىر ئىشىنى،</span></p>
<p dir="rtl" class="p2"><span class="s2">بىرى ئەسلەر ئىدى ئۆز كەچمىشىنى.</span></p>
<p dir="rtl" class="p2"><span class="s2">بىرى ئېيتسا جۇدالىقتىن ھېكايەت،</span></p>
<p dir="rtl" class="p2"><span class="s2">بىرى باشلايتتى قىسمەتتىن شىكايەت.</span></p>
<p dir="rtl" class="p2"><span class="s2">بىرى ئېيتتى:"تېخى ئون تۆت يېشىمدا،</span></p>
<p dir="rtl" class="p2"><span class="s2">جۇۋاز چۆرگىلىدى بىر ئاخشام بېشىمدا.</span></p>
<p dir="rtl" class="p2"><span class="s2">يىلاندەك تولغىنىپ ھۇشۇمغا كەلسەم،</span></p>
<p dir="rtl" class="p2"><span class="s2">بوۋامدەك بىر قېرى ياتار قېشىمدا.</span></p>
<p dir="rtl" class="p2"><span class="s2">ئۇ بولدى بىر مۈشۈك، مەن خۇددى چاشقان،</span></p>
<p dir="rtl" class="p2"><span class="s2">ئۇنىڭغا تاماشا، ماڭا تار جاھان.</span></p>
<p dir="rtl" class="p2"><span class="s2">نەچەن قاچتىم پاناھ ئىستەپ دادامدىن،</span></p>
<p dir="rtl" class="p2"><span class="s2">دادام قورقۇپ لېكىن ئۆگەي ئانامدىن،</span></p>
<p dir="rtl" class="p2"><span class="s2">ئۆيىدىن قوغلىغاچ زارىمغا باقماي،</span></p>
<p dir="rtl" class="p2"><span class="s2">يەنە كىردىم شۇ گۆرگە تېخى ئۆلمەي.</span></p>
<p dir="rtl" class="p2"><span class="s2">شۇ ھالدا ئۆتتى، كەتتى غۇنچە چاغىم،</span></p>
<p dir="rtl" class="p2"><span class="s2">سولاشتى ياشلىقىم، سارغايدى باغىم.</span></p>
<p dir="rtl" class="p2"><span class="s2">ئەجەب ئاجىز ئىكەنمىز بىز خوتۇن خەق،</span></p>
<p dir="rtl" class="p2"><span class="s2">رەھىم قىلمايدىكەن بىزگە بۇ چەرخ."</span></p>
<p dir="rtl" class="p2"><span class="s2">بىرى ئېيتتى:"خوتۇن خەقنىڭ چىرايى</span></p>
<p dir="rtl" class="p2"><span class="s2">ئۆزىنىڭ دۈشمىنىكەن، ئەزبىرايى.</span></p>
<p dir="rtl" class="p2"><span class="s2">ئەگەرچە لەيلىگۈل بولغاندا بىر سەت،</span></p>
<p dir="rtl" class="p2"><span class="s2">ئۇنىڭغا بەلكى كەلمەس ئىدى بۇ دەرد."</span></p>
<p dir="rtl" class="p2"><span class="s2">بىرى دەيتتى:"نېمىكى بولسا بولسۇن،</span></p>
<p dir="rtl" class="p2"><span class="s2">كېتىپتۇ بۇ شەھەردىن ھاجى مەلئۇن.</span></p>
<p dir="rtl" class="p2"><span class="s2">يەنە بىر چۈشكۈچە پالتا يېنىشلاپ،</span></p>
<p dir="rtl" class="p2"><span class="s2">كۆتەك ئارام ئالار تەشۋىشنى تاشلاپ."</span></p>
<p dir="rtl" class="p2"><span class="s2">ئومۇمەن ھاجى كەتكەچ بۇ شەھەردىن،</span></p>
<p dir="rtl" class="p2"><span class="s2">خۇشال بولدى خالايىق بۇ خەۋەردىن...</span></p>
<p dir="rtl" class="p2"><span class="s2">بىراق، ھەرخىل ئىكەن ئادەم پەرزەنتى،</span></p>
<p dir="rtl" class="p2"><span class="s2">بۈگۈنمۇ، تا ئۇزاق ئۆتمۈش مۇقەددەم.</span></p>
<p dir="rtl" class="p2"><span class="s2">قاراپ باقساڭ ئۇنىڭمۇ پۇت-قولى بار،</span></p>
<p dir="rtl" class="p2"><span class="s2">ئېغىز، بۇرنى، قۇلاقى، ئوڭ-سولى بار.</span></p>
<p dir="rtl" class="p2"><span class="s2">ئۇ ھەم سۆزلەر ھەمىشە ئەلگە ئوخشاش،</span></p>
<p dir="rtl" class="p2"><span class="s2">سامان يېمەي، ئۇ ھەم يەر نان بىلەن ئاش</span></p>
<p dir="rtl" class="p2"><span class="s2">ۋە لېكىن ئىش-ئەمەل ھەم خۇي-پەيلى،</span></p>
<p dir="rtl" class="p2"><span class="s2">سامان يېگەن ئېشەكنىڭ خۇددى ئەينى.</span></p>
<p dir="rtl" class="p2"><span class="s2">نە ئىدراك، نە كۆڭۈل، نە تۇيغۇ، نە ئار،</span></p>
<p dir="rtl" class="p2"><span class="s2">نە ۋىجدان، ھىممىتى، نە مەستلىكى بار.</span></p>
<p dir="rtl" class="p2"><span class="s2">چولاق مەخسۇم شۇنىڭ دەل ئەينى بولدى،</span></p>
<p dir="rtl" class="p2"><span class="s2">ئۇنىڭچە ئىشنى بۇزغان لەيلى بولدى.</span></p>
<p dir="rtl" class="p2"><span class="s2">ئەگەر باشتا بۇ "تەرسا، كەم ئەقىل" قىز،</span></p>
<p dir="rtl" class="p2"><span class="s2">چولاقنىڭ گېپىگە كىرگەندە شەرتسىز،</span></p>
<p dir="rtl" class="p2"><span class="s2">شاھانە توي بىلەن تاپاتتى ئىززەت،</span></p>
<p dir="rtl" class="p2"><span class="s2">چولاق مەخسۇممۇ چەكمەس ئىدى ھەسرەت.</span></p>
<p dir="rtl" class="p2"><span class="s2">ئايانكىم، ھاجىغا تەلەي كېلىپ كاج،</span></p>
<p dir="rtl" class="p2"><span class="s2">ئوغۇل پەرزەنتىگە ئۇ كۆپ ئىدى مۇھتاج.</span></p>
<p dir="rtl" class="p2"><span class="s2">خالايىققا بۇ گەرچە سىر ئەمەستۇر،</span></p>
<p dir="rtl" class="p2"><span class="s2">چولاققا خۇددى شۇ ئىش بىر ھەۋەستۇر.</span></p>
<p dir="rtl" class="p2"><span class="s2">ئۇنىڭچە، توي بولۇپ كۈنلەردە بىر كۈن</span></p>
<p dir="rtl" class="p2"><span class="s2">تۇغۇلسا بىر ئوغۇل كۈندۈز ۋە يا تۈن.</span></p>
<p dir="rtl" class="p2"><span class="s2">ئۇ چاغدا ھاجىنىڭ ۋارىسى شەرئەن،</span></p>
<p dir="rtl" class="p2"><span class="s2">بولاتتى شۇ ئوغۇل نەۋرە ئاساسەن.</span></p>
<p dir="rtl" class="p2"><span class="s2">ئۇ چاغدا قوش كېلەتتى بەختى بىشەك،</span></p>
<p dir="rtl" class="p2"><span class="s2">سوقۇپ بىر چالمىدا ئىككى پاختەك.</span></p>
<p dir="rtl" class="p2"><span class="s2">دېمەككى، ئىشنى بۇزدى"كەم ئەقىل"قىز،</span></p>
<p dir="rtl" class="p2"><span class="s2">سوزۇلدى توي ئىشى ئەمدى قەرەلسىز.</span></p>
<p dir="rtl" class="p2"><span class="s2">ئەگەر ھاجى سالامەت قايتسا خەيرات؛</span></p>
<p dir="rtl" class="p2"><span class="s2">قازارا بىر بالا يۈز بەرسە، ھەيھات،</span></p>
<p dir="rtl" class="p2"><span class="s2">پۈتۈن ئارزۇ-ئۈمىدى بولغۇسى يەل،</span></p>
<p dir="rtl" class="p2"><span class="s2">تېخى ئاندىن يامانراق كۈلگۈسى ئەل...</span></p>
<p dir="rtl" class="p2"><span class="s2">ئەنە شۇنداق خىيال ئەزگەچ چولاقنى،</span></p>
<p dir="rtl" class="p2"><span class="s2">قاقاتتى ھە دېسە ناسۋال قاپاقنى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قارايتتى يەر تېگىدىن دومسىيىپ ئۇ،</span></p>
<p dir="rtl" class="p2"><span class="s2">بولاتتى كۆز ئوڭى ئاندىن قاراڭغۇ.</span></p>
<p dir="rtl" class="p2"><span class="s2">ۋە لېكىن لەيلىگۈلگە تىك قارالماس،</span></p>
<p dir="rtl" class="p2"><span class="s2">گۈلايىمنىڭ قېشىدا ھەم تۇرالماس.</span></p>
<p dir="rtl" class="p2"><span class="s2">خىيانەت ھەر زامان چۈنكى خىيانەت،</span></p>
<p dir="rtl" class="p2"><span class="s2">بىگىز تەشمەي تاغارنى تۇرماس سالامەت.</span></p>
<p dir="rtl" class="p2"><span class="s2">ماقالمۇ بار تېخى مەنسى ئايدىن:</span></p>
<p dir="rtl" class="p2"><span class="s2">"ئىشتانغا چىقارغان كۆڭۈلگە تايىن."</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">2</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قويۇپ مەخسۇم چولاقنى ئۆز بېشىغا،</span></p>
<p dir="rtl" class="p2"><span class="s2">كېلەيلى ئەمدى بىز لەيلى قېشىغا.</span></p>
<p dir="rtl" class="p2"><span class="s2">يوقالغاندا بەگ ھاجى بۇ شەھەردىن،</span></p>
<p dir="rtl" class="p2"><span class="s2">قۇتۇلغاچ ھېلىچە لەيلى خەتەردىن،</span></p>
<p dir="rtl" class="p2"><span class="s2">تىرىلدى قايتىدىن گويا ئۈمىدى،</span></p>
<p dir="rtl" class="p2"><span class="s2">ئۈمىد باغىدا ئىقبالى كۈلدى.</span></p>
<p dir="rtl" class="p2"><span class="s2">تاراندى، يۆتكىدى ھەم ئۈستىۋاشنى،</span></p>
<p dir="rtl" class="p2"><span class="s2">گۈلايىممۇ بولۇپ خۇش، تۆكتى ياشنى.</span></p>
<p dir="rtl" class="p2"><span class="s2">شۇ بولدى باشلىنىش، جانلاندى ھەرىكەت،</span></p>
<p dir="rtl" class="p2"><span class="s2">ساقايدى لەيلىگۈلمۇ ئەمدى ئەلۋەت.</span></p>
<p dir="rtl" class="p2"><span class="s2">ساقايدى، قالدى لېكىن بىر تېرەن ئىز،</span></p>
<p dir="rtl" class="p2"><span class="s2">بۇ ئىزكى، ئۆچمىگەي قەلبىدە ھەرگىز.</span></p>
<p dir="rtl" class="p2"><span class="s2">شۇ ئىز بەردى ساۋاق، قوشتى ئەقىل-ھۇش،</span></p>
<p dir="rtl" class="p2"><span class="s2">ئاشۇردى ھەم غەزەپ-قەھرىنى قوش-قوش.</span></p>
<p dir="rtl" class="p2"><span class="s2">شۇ ئىز ئاچتى كۆزىنى، قىلدى روشەن،</span></p>
<p dir="rtl" class="p2"><span class="s2">تونۇتتى ھەم جاھاننى ئەمدى قىسمەن.</span></p>
<p dir="rtl" class="p2"><span class="s2">كى ھاجى ھەم چولاق، ھەم ساقچى چېرىك،</span></p>
<p dir="rtl" class="p2"><span class="s2">نېمىشقا ھەممىسى بۇ ئىشتا شېرىك.</span></p>
<p dir="rtl" class="p2"><span class="s2">نېمىشقا شۇنچە كۆپ زورلۇققا يول بار،</span></p>
<p dir="rtl" class="p2"><span class="s2">نېمىشقا خەلق ئۈچۈن بۇ كەڭ جاھان تار؟</span></p>
<p dir="rtl" class="p2"><span class="s2">ئەجەبكىم، بولسا ھاجى شۇنچە ئۆكتەم،</span></p>
<p dir="rtl" class="p2"><span class="s2">تۆكۈپ قان، ئاشسا شۇنچە ھەددىدىن ھەم،</span></p>
<p dir="rtl" class="p2"><span class="s2">بۇنى تەرگىگۈچى ھاكىم تېپىلماس،</span></p>
<p dir="rtl" class="p2"><span class="s2">نە قانۇن، نە شەرىئەت كارى بولماس!</span></p>
<p dir="rtl" class="p2"><span class="s2">ئاشۇ ئەندىشە ھەم تەشۋىش بىلەن قىز</span></p>
<p dir="rtl" class="p2"><span class="s2">ھەمىشە سىقىلاتتى ئىختىيارسىز.</span></p>
<p dir="rtl" class="p2"><span class="s2">گۈلايىم دەر ئىدى:"كۆڭلۈڭنى بۇزما،</span></p>
<p dir="rtl" class="p2"><span class="s2">خۇدا ئاسان قىلار، ئۈمىدنى ئۈزمە.</span></p>
<p dir="rtl" class="p2"><span class="s2">ئەجەبمەس بېشىنى يېسە سەپەردە،</span></p>
<p dir="rtl" class="p2"><span class="s2">ئامان بولساق كۆرەرمىز بۇ شەھەردە.</span></p>
<p dir="rtl" class="p2"><span class="s2">يۈرە، باغقا چىقىپ، سەيلە قىلىپ كەل،</span></p>
<p dir="rtl" class="p2"><span class="s2">چىمەنزار ئارىلاپ كۆڭۈل ئېچىپ كەل.</span></p>
<p dir="rtl" class="p2"><span class="s2">ئەنە كەلدى نىسايىم بىرلە پاتەم،</span></p>
<p dir="rtl" class="p2"><span class="s2">كېزىڭلار باغ ئارا، ئويناپ بىرەردەم."</span></p>
<p dir="rtl" class="p2"><span class="s2">بۇ قىزلار ئىدى قوشنا ھەم قۇرداش،</span></p>
<p dir="rtl" class="p2"><span class="s2">بۇ يۇرتتا بىللە ئۆسكەن ھەمدە سىرداش.</span></p>
<p dir="rtl" class="p2"><span class="s2">بىلەتتى لەيلىگۈلنىڭ ھەممە دەردىن،</span></p>
<p dir="rtl" class="p2"><span class="s2">كېتىشمەيتتى ئىلاج بار كىم بۇ يەردىن.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كېلىپ قىزلار لەيلىگۈلگە يېپىشتى،</span></p>
<p dir="rtl" class="p2"><span class="s2">"يۈرۈڭ" دەپ باغ تەرەپكە ئېپچىقىشتى.</span></p>
<p dir="rtl" class="p2"><span class="s2">قىزىپ كەتتى چىمەندە، باغدا سەيلى،</span></p>
<p dir="rtl" class="p2"><span class="s2">قوشۇلدى باغقا ھۆسىن سەيلى تۈپەيلى.</span></p>
<p dir="rtl" class="p2"><span class="s2">ئۇنتۇدى ھەممىنى لەيلىمۇ بىر دەم،</span></p>
<p dir="rtl" class="p2"><span class="s2">خۇسۇسەن شوخ ئىدى ئويۇنچى پاتەم.</span></p>
<p dir="rtl" class="p2"><span class="s2">گاھى چاخچاق قىلىپ ئۇ كۈلدۈرەتتى،</span></p>
<p dir="rtl" class="p2"><span class="s2">گاھى قىيداش بىلەن ناز كۆرسىتەتتى.</span></p>
<p dir="rtl" class="p2"><span class="s2">بۈگۈن ھەتتاكى كەم سۆز نىسايىم</span></p>
<p dir="rtl" class="p2"><span class="s2">قەدەمدە بىر كۈلۈپ، سۆزلەپ مۇلايىم،</span></p>
<p dir="rtl" class="p2"><span class="s2">ئېلىپ چىقتى دۇتارنى، باشلىدى ساز،</span></p>
<p dir="rtl" class="p2"><span class="s2">غەزەل ياڭراپ، قىلار ھەر ياندا پەرۋاز.</span></p>
<p dir="rtl" class="p2"><span class="s2">كېلىشتى قوشنا قىزلار بۇنى ئاڭلاپ،</span></p>
<p dir="rtl" class="p2"><span class="s2">قىزىتتى بەزمىنى داپمۇ داراڭلاپ.</span></p>
<p dir="rtl" class="p2"><span class="s2">ئۇسۇلغا چۈشتى پاتەم كېپىنەكتەك،</span></p>
<p dir="rtl" class="p2"><span class="s2">چىرايى ئېچىلىپ بىر گۈل-چېچەكتەك.</span></p>
<p dir="rtl" class="p2"><span class="s2">قوشۇلدى يەنە بىر قىز، بويى زىلۋا،</span></p>
<p dir="rtl" class="p2"><span class="s2">ئۈزەر بىر جۈپ بېلىق دەريادا گويا،</span></p>
<p dir="rtl" class="p2"><span class="s2">ئېگىلسە ئەۋرىشىم بەللەر خىرامان،</span></p>
<p dir="rtl" class="p2"><span class="s2">سۈزۈك كۆل يۈزىدە ئەكسى نامايان.</span></p>
<p dir="rtl" class="p2"><span class="s2">شۇ ھالدا پىرقىراپ، بىردىنلا پاتەم</span></p>
<p dir="rtl" class="p2"><span class="s2">قاراپ گۈللۈككە توختاپ قالدى بىر دەم.</span></p>
<p dir="rtl" class="p2"><span class="s2">ياتاتتى گۈل تۈۋىدە بىر قومۇش نەي،</span></p>
<p dir="rtl" class="p2"><span class="s2">قومۇش نەيكىم، كۆڭۈلگە بەك تونۇش نەي.</span></p>
<p dir="rtl" class="p2"><span class="s2">ئېلىپ نەينى شۇئان لەيلىگە سۇندى،</span></p>
<p dir="rtl" class="p2"><span class="s2">ئۆزىمۇ ئولتۇرۇپ غەمخانە كۈلدى.</span></p>
<p dir="rtl" class="p2"><span class="s2">تاتاردى لەيلىنىڭ سولغۇن چىرايى،</span></p>
<p dir="rtl" class="p2"><span class="s2">تۇماندەك قالدى گويا كۆزنىڭ ئايى.</span></p>
<p dir="rtl" class="p2"><span class="s2">چۈشەنگەچ بىر قاراپ بۇ سىرنى شۇدەم،</span></p>
<p dir="rtl" class="p2"><span class="s2">ئېلىپ كۆكسىگە ياقتى نەينى مەھكەم.</span></p>
<p dir="rtl" class="p2"><span class="s2">ئۆتۈپ كەتكەن كەبى بىردەمدە كۆكلەم،</span></p>
<p dir="rtl" class="p2"><span class="s2">يەنە كىرپىكلىرىگە قوندى شەبنەم.</span></p>
<p dir="rtl" class="p2"><span class="s2">ئېغىر جىملىق بېسىپ باغنى، چىمەننى،</span></p>
<p dir="rtl" class="p2"><span class="s2">ئاجايىپ بىر سېزىم تىترەتتى تەننى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">3</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قويۇپ قىزلارنى بىردەم ئۆز ئىشىغا،</span></p>
<p dir="rtl" class="p2"><span class="s2">يانايلى بىز كېرىملارنىڭ قېشىغا.</span></p>
<p dir="rtl" class="p2"><span class="s2">ئېتىپ رۇستەمگە ئوق نامەرد رويىنتەن</span></p>
<p dir="rtl" class="p2"><span class="s2">جېنىنى قەستلىگەندە ھىيلە بىلەن،</span></p>
<p dir="rtl" class="p2"><span class="s2">ئانا سۇمرۇغ قېنى رۇستەمنى قايتا-</span></p>
<p dir="rtl" class="p2"><span class="s2">ئېرىشتۈرگەن كەبى يېڭى ھاياتقا،</span></p>
<p dir="rtl" class="p2"><span class="s2">تۈمەن بويلىرىنىڭ ئابىھاۋاسى،</span></p>
<p dir="rtl" class="p2"><span class="s2">سەھەردا سايرىغان قۇشلار ناۋاسى-</span></p>
<p dir="rtl" class="p2"><span class="s2">داۋا بەخش مۆجىزە بىر دورا ياڭلىغ</span></p>
<p dir="rtl" class="p2"><span class="s2">كېرىمگە تېز شىپا بولدى شۇ چاغلىغ</span></p>
<p dir="rtl" class="p2"><span class="s2">كى ئۆتمەستىن تېخى ئىككى-ئۈچ كۈن،</span></p>
<p dir="rtl" class="p2"><span class="s2">يەنە يەر دەسسىمەككە بولدى مۇمكىن.</span></p>
<p dir="rtl" class="p2"><span class="s2">دېمەك، ئىت تالىسا يىلپىزنى يۈز-يۈز،</span></p>
<p dir="rtl" class="p2"><span class="s2">جەسۇر يىلپىز ھامانە يەنە يىلپىز.</span></p>
<p dir="rtl" class="p2"><span class="s2">شۇڭا ھەر كۈن ماڭاتتى نوبېشىغا</span></p>
<p dir="rtl" class="p2"><span class="s2">(زامانە شاپۇرى ئوبۇل قېشىغا).</span></p>
<p dir="rtl" class="p2"><span class="s2">خۇداغا شۈكۈر دەپ زورەمخان ئاچام،</span></p>
<p dir="rtl" class="p2"><span class="s2">خۇشاللىق ياشلىرىدىن تولدۇرۇپ جام،</span></p>
<p dir="rtl" class="p2"><span class="s2">كېرىمگە بىر سېۋەت ئۆرۈك سۇناتتى،</span></p>
<p dir="rtl" class="p2"><span class="s2">ئۆزىمۇ نوبېشىغا تەڭ باراتتى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شىپا بولغانمىكىن ئەلنىڭ دۇئاسى،</span></p>
<p dir="rtl" class="p2"><span class="s2">ئۈمىد قوشقانمىكىن دوستلار ۋاپاسى،</span></p>
<p dir="rtl" class="p2"><span class="s2">زامانە پەيلىگە نەپرەت-ئۆچىمۇ</span></p>
<p dir="rtl" class="p2"><span class="s2">ۋە ياكى ئىنتىقام ئالماق كۈچىمۇ.</span></p>
<p dir="rtl" class="p2"><span class="s2">ئوبۇل ھەم كۈنسايىن تاپاتتى قۇۋۋەت،</span></p>
<p dir="rtl" class="p2"><span class="s2">ۋە گەرچە ھېلىمۇ قىينار جاراھەت.</span></p>
<p dir="rtl" class="p2"><span class="s2">خۇسۇسەن داڭقى بار خوتەن تېۋىپى-</span></p>
<p dir="rtl" class="p2"><span class="s2">كېرىمگە ئاشىنا پازىل ھەبىبى،</span></p>
<p dir="rtl" class="p2"><span class="s2">تىرىلگەندەك بەجايىكى ئىبىن سىنا</span></p>
<p dir="rtl" class="p2"><span class="s2">ھۈنەردە مۆجىزە كۆرسەتتى گويا.</span></p>
<p dir="rtl" class="p2"><span class="s2">يەنە مەرھۇم مۇئەللىم قويغان كۆچەتلەر:</span></p>
<p dir="rtl" class="p2"><span class="s2">غېنى، قاسىم، مۇھەممەد ھەم سەمەتلەر</span></p>
<p dir="rtl" class="p2"><span class="s2">يىراق كەتمەس ئىدى بۇ ئۆيدىن ئەسلا،</span></p>
<p dir="rtl" class="p2"><span class="s2">مىسالى شامئىگە پەرۋانە شەيدا.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۇ ھالدا ئۆتكىنىدە ھەپتە-ئون كۈن</span></p>
<p dir="rtl" class="p2"><span class="s2">ئوبۇل قوشتى پاراڭغا يېڭى مەزمۇن،</span></p>
<p dir="rtl" class="p2"><span class="s2">دېمەكچى:ھاجى كەتسە، كەلمىكى بار،</span></p>
<p dir="rtl" class="p2"><span class="s2">يەنە نەيرەڭ-تۇزاق ۋە ئىلمىكى بار.</span></p>
<p dir="rtl" class="p2"><span class="s2">بۇ پۇرسەتنى غەنىيمەت تۇتماق ئەۋزەل،</span></p>
<p dir="rtl" class="p2"><span class="s2">تۆمۈرنى قىزىقىدا سوقماق ئەۋزەل.</span></p>
<p dir="rtl" class="p2"><span class="s2">كېلىپ قالغۇنچە ئۇ مەلئۇن سەپەردىن،</span></p>
<p dir="rtl" class="p2"><span class="s2">كېرىملار كەتمىكى لازىم شەھەردىن.</span></p>
<p dir="rtl" class="p2"><span class="s2">قوشۇلدى بۇ پىكىرگە ھەممىسى تەڭ،</span></p>
<p dir="rtl" class="p2"><span class="s2">كېرىملار ئېتىراز بىلدۈردى شەخسەن.</span></p>
<p dir="rtl" class="p2"><span class="s2">دېدىكىم:"ئەي قەدىردان جان كۆيەر دوست،</span></p>
<p dir="rtl" class="p2"><span class="s2">جاھاندا تەڭدىشى كەم غەمگۈزار دوست،</span></p>
<p dir="rtl" class="p2"><span class="s2">سېنى تاشلاپ نېچۈك مۇندىن كېتەرمەن،</span></p>
<p dir="rtl" class="p2"><span class="s2">سېنىڭسىز مەن نېمە جاھان كۆرەرمەن!"</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">لېكىن ھەممە يەنە تەكرار ۋە تەكرار</span></p>
<p dir="rtl" class="p2"><span class="s2">ئوبۇلنىڭ پىكرىنى قىلغاچقا ئىزھار،</span></p>
<p dir="rtl" class="p2"><span class="s2">ئاخىرى بولدى كەتمەكلىك قارارى،</span></p>
<p dir="rtl" class="p2"><span class="s2">يېقىندا ئەيلىگەي بۇ ئىشنى جارى.</span></p>
<p dir="rtl" class="p2"><span class="s2">بۇ گەپكە گەپ قوشۇپ پازىل ھەبىبى</span></p>
<p dir="rtl" class="p2"><span class="s2">دېدى:"بار ھەر كىشىنىڭ بىر نېسىۋى.</span></p>
<p dir="rtl" class="p2"><span class="s2">ئەگەر بۇ ئىشتا تاپساق توغرا تەدبىر،</span></p>
<p dir="rtl" class="p2"><span class="s2">بۇ دورەم كاجمۇ كەلمەس بەلكى تەقدىر."</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بىراق، قانچە تېپىلسا چارە-تەدبىر،</span></p>
<p dir="rtl" class="p2"><span class="s2">ئىلاج قانچە ئەگەر كاج كەلسە تەقدىر.</span></p>
<p dir="rtl" class="p2"><span class="s2">پەلەك چەرخى ئەزەلدىن شۇنچە تەتۈر،</span></p>
<p dir="rtl" class="p2"><span class="s2">نېچۈك ئايلانسا گويا چېكى يوقتۇر.</span></p>
<p dir="rtl" class="p2"><span class="s2">مانا قىلدى يەنە نامەردلىكنى،</span></p>
<p dir="rtl" class="p2"><span class="s2">نە نامەردكى، تولا بىدادلىقنى.</span></p>
<p dir="rtl" class="p2"><span class="s2">كېرىم قايتار ئىكەن ئۆيگە زاۋالدا،</span></p>
<p dir="rtl" class="p2"><span class="s2">تەرەپ-تۇشتىن شەھەر قالدى قامالدا.</span></p>
<p dir="rtl" class="p2"><span class="s2">پۈتۈن يوللار ئېتىك، ۋەھىمە-تەشۋىش،</span></p>
<p dir="rtl" class="p2"><span class="s2">شەھەردە ھەربىي ھالەت باشلىغانمىش.</span></p>
<p dir="rtl" class="p2"><span class="s2">پالاقلاپ ساقچى، چېرىك ھەر قاياققا،</span></p>
<p dir="rtl" class="p2"><span class="s2">ئېلىندى يۈزلىگەن ئادەم قاماققا.</span></p>
<p dir="rtl" class="p2"><span class="s2">جۇدا بولدى بىراۋلار ئاتىسىدىن،</span></p>
<p dir="rtl" class="p2"><span class="s2">بىراۋلار يا ئىنى، يا ئاغىسىدىن.</span></p>
<p dir="rtl" class="p2"><span class="s2">بىراۋنىڭ سۆيگىنى ئىزسىز يوقالدى،</span></p>
<p dir="rtl" class="p2"><span class="s2">بىراۋ جان باغرىدىن ئايرىلدى، قالدى.</span></p>
<p dir="rtl" class="p2"><span class="s2">يىگىتنىڭ ئورنى بوش قالدى تۆشەكتە،</span></p>
<p dir="rtl" class="p2"><span class="s2">كېلىن يىغلار ئىدى يۇم-يۇم روجەكتە.</span></p>
<p dir="rtl" class="p2"><span class="s2">كېچىچە تىنمىدى ئۆي-ئۆيدە تىنتىش،</span></p>
<p dir="rtl" class="p2"><span class="s2">كىشى كۆرمەس مۇنىڭدەك ۋەھىمىلىك ئىش.</span></p>
<p dir="rtl" class="p2"><span class="s2">سوزۇلدى ۋەھىمە تا سۈبھى دەمگە،</span></p>
<p dir="rtl" class="p2"><span class="s2">ئاراملىق بولمىدى ھېچبىر ئادەمگە.</span></p>
<p dir="rtl" class="p2"><span class="s2">كېرىممۇ شۇ كېچە يوقالدى ئىزسىز،</span></p>
<p dir="rtl" class="p2"><span class="s2">ئۇنىڭدىن ھېچ قەيەردە چىقمىدى ئىز.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">4</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۇ دەھشەتتىن كېيىن زورەمخان ئاچام</span></p>
<p dir="rtl" class="p2"><span class="s2">بالام دەپ يىغلا-يىغلا ھەر سەھەر شام.</span></p>
<p dir="rtl" class="p2"><span class="s2">يىقىلدى بىر كۈنى ئۆرە تۇرالماي،</span></p>
<p dir="rtl" class="p2"><span class="s2">بۇ قايغۇ تاغىنى كۆپ كۆتۈرەلمەي.</span></p>
<p dir="rtl" class="p2"><span class="s2">ئۈزۈلمەي قوشنىلار كېسەلنى يوقلار،</span></p>
<p dir="rtl" class="p2"><span class="s2">بىرى ئەملەر، بىرى غەمخانە يىغلار.</span></p>
<p dir="rtl" class="p2"><span class="s2">گۈلايىممۇ كېلىپ ھەر ئىككى-ئۈچ كۈن</span></p>
<p dir="rtl" class="p2"><span class="s2">قاراشتى ھەم تەسەللى بەردى مەھزۇن.</span></p>
<p dir="rtl" class="p2"><span class="s2">شۇ ھالدا بىر كۈنى يىغلاپ زورەمخان</span></p>
<p dir="rtl" class="p2"><span class="s2">كۆرەي دەپ لەيلىگۈلنى قىلدى ئارمان.</span></p>
<p dir="rtl" class="p2"><span class="s2">نەچچە كۈندىن چولاق مەخسۇم تۈپەيلى</span></p>
<p dir="rtl" class="p2"><span class="s2">كېلەلمەي، قىينىلىپ يۈرگەندە لەيلى،</span></p>
<p dir="rtl" class="p2"><span class="s2">گۈلايىم تاپتى بۇ ئىش چارىسىنى،</span></p>
<p dir="rtl" class="p2"><span class="s2">ئېلىپ كەلدى مانا دىل پارىسىنى.</span></p>
<p dir="rtl" class="p2"><span class="s2">كۆرۈپ بۇ ئاي جامال قىزنى زورەمخان،</span></p>
<p dir="rtl" class="p2"><span class="s2">قوشۇلغاندەك جېنىغا يەنە بىر جان،</span></p>
<p dir="rtl" class="p2"><span class="s2">كۆتۈردى بېشىنى، كۆزدە تولا ياش،</span></p>
<p dir="rtl" class="p2"><span class="s2">كېلىپ لەيلىمۇ دەرھال بولدى قولداش.</span></p>
<p dir="rtl" class="p2"><span class="s2">ئۆزى سۆزگە كىرىشمەك بولدى، ئەمما</span></p>
<p dir="rtl" class="p2"><span class="s2">پەقەت ئېيتالمىدى بىر سۆزمۇ ھەتتا.</span></p>
<p dir="rtl" class="p2"><span class="s2">ئاخىرى بىر كۈمۈش ئۈزۈكنى ئالدى،</span></p>
<p dir="rtl" class="p2"><span class="s2">ئېلىپ قىزنىڭ قولىغا سالدى.</span></p>
<p dir="rtl" class="p2"><span class="s2">قۇچاقلاپ تارتتى ھەم قىزنى ئۆزىگە،</span></p>
<p dir="rtl" class="p2"><span class="s2">چېچىنى نەچچە رەت سۈرتتى كۆزىگە.</span></p>
<p dir="rtl" class="p2"><span class="s2">يۈزى تاڭدەك يورۇپ جانلاندى روشەن،</span></p>
<p dir="rtl" class="p2"><span class="s2">نىگاھى خوشلىشار ھەممە بىلەن تەڭ.</span></p>
<p dir="rtl" class="p2"><span class="s2">مىنۇت ئۆتمەي كۆزىنى يۇمدى ئاستا،</span></p>
<p dir="rtl" class="p2"><span class="s2">پېتىپ كەتتى قۇياشمۇ دەل شۇ ۋاقىتتا.</span></p>
<p dir="rtl" class="p2"><span class="s2">ئۇپۇقتا قالدى داغ، خۇددى قان داغى،</span></p>
<p dir="rtl" class="p2"><span class="s2">ۋاقىتسىز ئۆچتى بۇ ئۆينىڭ چىراغى.</span></p>
<p dir="rtl" class="p2"><span class="s2">ئىشىك يىغلار، تۈڭلۈك يىغلار، تام يىغلار،</span></p>
<p dir="rtl" class="p2"><span class="s2">قولۇم-قوشنا، جامائەت تامام يىغلار.</span></p>
<p dir="rtl" class="p2"><span class="s2">تامام يىغلار، ئېغىر ھەسرەتتە يىغلار</span></p>
<p dir="rtl" class="p2"><span class="s2">ئىشىتسە ھەر كىشى، ئەلۋەتتە يىغلار.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">*****</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئۇزات ساقىي، پىيالە، تولدۇرۇپ مەي،</span></p>
<p dir="rtl" class="p2"><span class="s2">شۇنىڭ نەشئى بىلەن يېشىمنى سۈرتەي.</span></p>
<p dir="rtl" class="p2"><span class="s2">داۋام قىلسۇن يەنە مۇڭلۇق ھېكايەم،</span></p>
<p dir="rtl" class="p2"><span class="s2">يىقىلماستا مېنىڭمۇ چىراغپايەم.</span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2">توققۇزىنچى باپ</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">جاھاندىن كېتەر چاغدا نوشىرۋان،</span></p>
<p dir="rtl" class="p2"><span class="s2">بۇ سۆزلەرنى ھورمۇزغا قىلدى بايان:</span></p>
<p dir="rtl" class="p2"><span class="s2">دەرەخ بولسا شاھ، خەلق يىلتىز ئىرۇر،</span></p>
<p dir="rtl" class="p2"><span class="s2">بىل ئوغلۇم، يىلتىز بىلەن دەرەخ ئۇلغىيۇر.</span></p>
<p dir="rtl" class="p2"><span class="s2">ئەل كۆڭلىنى ئاغرىتما، بەرمە زەرەر،</span></p>
<p dir="rtl" class="p2"><span class="s2">قۇرار يىلتىزىڭ، رەنجىسە ئەل ئەگەر.</span></p>
<p dir="rtl" class="p2"><span class="s2">-سەئدى("بوستان")</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مېنى تەنقىدلىشەر بەلكى كىتابخان،</span></p>
<p dir="rtl" class="p2"><span class="s2">نېمانچە مۇڭغا تولغان دەپ بۇ داستان.</span></p>
<p dir="rtl" class="p2"><span class="s2">ئوقۇپ قالسا يەنە كەلگۈسى ئەۋلاد،</span></p>
<p dir="rtl" class="p2"><span class="s2">بولۇر بەلكى تاۋى خىرە، كۆڭلى ناشاد.</span></p>
<p dir="rtl" class="p2"><span class="s2">بىراق قايغۇ ۋە مۇڭ مەيلىم ئەمەستۇر،</span></p>
<p dir="rtl" class="p2"><span class="s2">ھەمىشە مۇڭلىنىش پەيلىم ئەمەستۇر.</span></p>
<p dir="rtl" class="p2"><span class="s2">مېنىڭ مەيلىمچە بولسا، كۈندە كۈلسەك،</span></p>
<p dir="rtl" class="p2"><span class="s2">قارا تۇپراققىمۇ كۈلۈپ كۆمۈلسەك،</span></p>
<p dir="rtl" class="p2"><span class="s2">چېلىپ داپ، يار سەنەم ئېيتساق ھەمىشە</span></p>
<p dir="rtl" class="p2"><span class="s2">كى جەمشىت بەزمىنى قۇرساق ھەمىشە.</span></p>
<p dir="rtl" class="p2"><span class="s2">نە چارە مېنى دەۋران سالسا مۇڭغا،</span></p>
<p dir="rtl" class="p2"><span class="s2">تۇغۇلغان گۈل دىيارىم تولسا مۇڭغا.</span></p>
<p dir="rtl" class="p2"><span class="s2">نە چارە كۆرگىنىم مۇڭ، سەزگىنىم مۇڭ،</span></p>
<p dir="rtl" class="p2"><span class="s2">بېشىمدىن ھەم تولا ئۆتكۈزگىنىم مۇڭ.</span></p>
<p dir="rtl" class="p2"><span class="s2">شۇڭا داستان ئارا مۇڭ نە ئەجىبتۇر،</span></p>
<p dir="rtl" class="p2"><span class="s2">قەلەمگە مۇڭلىنىشمۇ بىر نەسىپتۇر.</span></p>
<p dir="rtl" class="p2"><span class="s2">ۋە لېكىن پايدىسىز بولماس بۇ ھەرگىز،</span></p>
<p dir="rtl" class="p2"><span class="s2">تۆشۈك مۇنچاقمۇ قالماس يەردە يىپسىز.</span></p>
<p dir="rtl" class="p2"><span class="s2">كىشىكىم ئۇنتۇماس ئۆتمۈش ئەلەمنى،</span></p>
<p dir="rtl" class="p2"><span class="s2">قويار كەلگۈسىگە توغرا قەدەمنى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا سىزگە يەنە مۇڭلۇق ھېكايەت،</span></p>
<p dir="rtl" class="p2"><span class="s2">زامانە زورلۇقىدىن بىر شىكايەت:</span></p>
<p dir="rtl" class="p2"><span class="s2">شەھەردە شۇ كېچە بولغاندا تۇتقۇن،</span></p>
<p dir="rtl" class="p2"><span class="s2">خاكوجاڭ ھەددىدىن ئاشتى ۋەھشىي مەلئۇن.</span></p>
<p dir="rtl" class="p2"><span class="s2">گومىنداڭ چېرىكىگە باشلىدى يول،</span></p>
<p dir="rtl" class="p2"><span class="s2">پۈتۈن جەھلى بىلەن ماسلاشتى ئوڭ-سول.</span></p>
<p dir="rtl" class="p2"><span class="s2">گاھى ئات چاپتۇرۇپ، گاھى پىيادە،</span></p>
<p dir="rtl" class="p2"><span class="s2">كۆرەڭلەپ كەتتى ئۇ ھەددىدىن زىيادە.</span></p>
<p dir="rtl" class="p2"><span class="s2">كېرىمنى تۇتقىنىچە شۇ قاتاردا،</span></p>
<p dir="rtl" class="p2"><span class="s2">قاماققا يوللىدى ھەم ئەل ياتاردا.</span></p>
<p dir="rtl" class="p2"><span class="s2">قاماش ئاددىي ئەمەس ئىدى بۇ نۆۋەت،</span></p>
<p dir="rtl" class="p2"><span class="s2">تەقەززا ئىدى كۆپ چۈنكى ھۆكۈمەت.</span></p>
<p dir="rtl" class="p2"><span class="s2">ئۈرۈمچىدىن بولغان بىتىم شۇكۇھى-</span></p>
<p dir="rtl" class="p2"><span class="s2">تۈپەيلىدىن خەلقنىڭ ئۆستى روھى.</span></p>
<p dir="rtl" class="p2"><span class="s2">كۈتەتتى ئەل بىتىمىدىن ياخشى ئەخبار،</span></p>
<p dir="rtl" class="p2"><span class="s2">گومىنداڭ قىلماس ئىردى بۇنى ئاشكار.</span></p>
<p dir="rtl" class="p2"><span class="s2">ئۇرۇندى كۈننى توسماققا ئېتەككە،</span></p>
<p dir="rtl" class="p2"><span class="s2">شەپەرەڭدىن قېچىپ تاڭدىن كاتەككە.</span></p>
<p dir="rtl" class="p2"><span class="s2">ۋە لېكىن خەلق چېۋەر بولغاچ ھامانە،</span></p>
<p dir="rtl" class="p2"><span class="s2">بىتىم مەزمۇنىدىن تاپتى نىشانە.</span></p>
<p dir="rtl" class="p2"><span class="s2">مىغىلداپ يۈرسىمۇ ئۇزۇن قۇلاقلار</span></p>
<p dir="rtl" class="p2"><span class="s2">يەنە ھەر كۈنلۈكى تارقاپ ۋاراقلار،</span></p>
<p dir="rtl" class="p2"><span class="s2">گومىنداڭلار بېشىغا سالدى دەھشەت،</span></p>
<p dir="rtl" class="p2"><span class="s2">گويا قولدىن كېتەرمىش ھاكىمىيەت.</span></p>
<p dir="rtl" class="p2"><span class="s2">يىراقتا بولسىمۇ غۇلجا دېگەن شەر،</span></p>
<p dir="rtl" class="p2"><span class="s2">جەنۇبتا ئەڭ خەتەر يەرمىش بۇ قەشقەر.</span></p>
<p dir="rtl" class="p2"><span class="s2">بۇ يەردە كۆپ ئىمىش بىتىم تەرەپدار</span></p>
<p dir="rtl" class="p2"><span class="s2">ۋە بەلكى يوشۇرۇن باشلىقلىرى بار.</span></p>
<p dir="rtl" class="p2"><span class="s2">شۇڭا باشلاپ بۇ ھەربىي ھالىتىنى،</span></p>
<p dir="rtl" class="p2"><span class="s2">چىڭىتماق بولدى تاجۇ دۆلىتىنى.</span></p>
<p dir="rtl" class="p2"><span class="s2">دېمەككى، بۇ بىتىمدىن شۇنچە قورقتى،</span></p>
<p dir="rtl" class="p2"><span class="s2">گوياكى قىرغۇچى ياۋغا يولۇقتى.</span></p>
<p dir="rtl" class="p2"><span class="s2">دېمەك، ھىكمەت سۆزى بىكار ئەمەسكەن.</span></p>
<p dir="rtl" class="p2"><span class="s2">جىمى زالىم بولۇر قورققان دېگەن راسكەن!</span></p>
<p dir="rtl" class="p2"><span class="s2">قولىدا ساقچىسى، ئەسكىرى شۇنچە،</span></p>
<p dir="rtl" class="p2"><span class="s2">يەنە يامۇل، سولاقلار قانچە-قانچە.</span></p>
<p dir="rtl" class="p2"><span class="s2">يېتىشمەس ئۇ تېخى، قىلماس قانائەت،</span></p>
<p dir="rtl" class="p2"><span class="s2">ئىمىش چۈنكى خەلق دەھشەت ناھايەت.</span></p>
<p dir="rtl" class="p2"><span class="s2">ئۆزى ئەلگە قىلىپ كۆپ جەبىر بۇنياد،</span></p>
<p dir="rtl" class="p2"><span class="s2">دېگۈزگەي ئەلنى ئاخىر جەبىردىن داد،</span></p>
<p dir="rtl" class="p2"><span class="s2">يەنە ئەلگە گۇناھ-ئىللەتنى قويماق،</span></p>
<p dir="rtl" class="p2"><span class="s2">قاماپ-قىيناپ، ئاخىرى يەنە قىرماق-</span></p>
<p dir="rtl" class="p2"><span class="s2">شۇدۇر بارلىق زۇلۇم ئەھلى مىجەزى،</span></p>
<p dir="rtl" class="p2"><span class="s2">خۇدايا بول ئۆزۈڭ، بۇ ئىشتا قازى!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا ھەربىي شىتابنىڭ تۈرمىسىدە،</span></p>
<p dir="rtl" class="p2"><span class="s2">يېتىشمەي قالدى كامېر تۈن نىسپىدە.</span></p>
<p dir="rtl" class="p2"><span class="s2">قوشۇلدى ئۈستىلەپ ئۆي-ئۆيگە ئادەم،</span></p>
<p dir="rtl" class="p2"><span class="s2">نەپەس ئالماقمۇ مۈشكۈل بولدى شۇ دەم.</span></p>
<p dir="rtl" class="p2"><span class="s2">كېرىممۇ شۇ قاتارى بولدى مەھبۇس،</span></p>
<p dir="rtl" class="p2"><span class="s2">سېلىندى بىر كىشەن ھەم قايتا مەخسۇس.</span></p>
<p dir="rtl" class="p2"><span class="s2">ئۇرۇپ كىرگۈزدى گۆردەك بىر ماكانغا،</span></p>
<p dir="rtl" class="p2"><span class="s2">ئېغىز-بۇرنى بويالغانىدى قانغا.</span></p>
<p dir="rtl" class="p2"><span class="s2">بىراق سىرتتا تۆمۈر دەرۋازا قاناتى</span></p>
<p dir="rtl" class="p2"><span class="s2">غىچىرلاشتىن ھامانە توختىمايتتى.</span></p>
<p dir="rtl" class="p2"><span class="s2">ئەجەب ئوخشار ئىدى ئۇ مۇشۇ تاپتا</span></p>
<p dir="rtl" class="p2"><span class="s2">يوغان بىر ئەجدىھا ئاغزىغا ھەتتا.</span></p>
<p dir="rtl" class="p2"><span class="s2">نامايان ئىدى كۆپ پەيلىدە قەستى،</span></p>
<p dir="rtl" class="p2"><span class="s2">يەنە كىمگە يېتەركىن شۇ شىكەستى؟</span></p>
<p dir="rtl" class="p2"><span class="s2">نېمىكىن مەقسىتى، زۇلمەتتە بۇ تۈن،</span></p>
<p dir="rtl" class="p2"><span class="s2">يۇتۇپ كەتمەكمىكىن قەشقەرنى پۈتۈن.</span></p>
<p dir="rtl" class="p2"><span class="s2">ئايانكىم، ئەلگە دوختۇردا ئورۇن يوق،</span></p>
<p dir="rtl" class="p2"><span class="s2">كۇلۇپلاردا كىشىگە كۆپ سورۇن يوق.</span></p>
<p dir="rtl" class="p2"><span class="s2">لېكىن تۈرمە دېسە، بۇ يۇرتتا كۈرمىڭ،</span></p>
<p dir="rtl" class="p2"><span class="s2">سىغار مىڭلاپ كىشى ۋە بەلكى ئون مىڭ.</span></p>
<p dir="rtl" class="p2"><span class="s2">يېتەر بۇ سۆزنى قىلماق مۇندىن ئارتۇق،</span></p>
<p dir="rtl" class="p2"><span class="s2">بىلۈرلەر چۈنكى خەلقىم مەندىن ئارتۇق.</span></p>
<p dir="rtl" class="p2"><span class="s2">ئۇنىڭدىن ياخشىسى چەكمەي مالامەت،</span></p>
<p dir="rtl" class="p2"><span class="s2">بايان ئەيلەي ھېكايەمنى سالامەت.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كېرىم بىلمەس ئىدى نەدۇر گۇناھى،</span></p>
<p dir="rtl" class="p2"><span class="s2">كېچىچە ئويلىدى ھەم كۈلدى گاھى.</span></p>
<p dir="rtl" class="p2"><span class="s2">يا قاتىل ۋە ئوغرى، يا قاراقچى،</span></p>
<p dir="rtl" class="p2"><span class="s2">يا كاززاپ، مۇشتۇمزور يول توراقچى،</span></p>
<p dir="rtl" class="p2"><span class="s2">يا تاۋكا ئۈستىدە لۈكچەك قىمارۋاز</span></p>
<p dir="rtl" class="p2"><span class="s2">ۋە ياكى ھاجىدەك ۋەھشىي خوتۇنباز-</span></p>
<p dir="rtl" class="p2"><span class="s2">ئەمەستۇر ھېچبىرى، قولغا ئېلىندى،</span></p>
<p dir="rtl" class="p2"><span class="s2">پۇتىغا يەنە چوڭ كىشەن سېلىندى.</span></p>
<p dir="rtl" class="p2"><span class="s2">بىراق، ئۆتكەچ ئارادىن ھەپتە-ئون كۈن،</span></p>
<p dir="rtl" class="p2"><span class="s2">چۈشەندى ھەممە گەپنى ئاستىن-ئۈستۈن.</span></p>
<p dir="rtl" class="p2"><span class="s2">ئەسلىي تۈرمە دېگەندە ياتسا ئوغرى،</span></p>
<p dir="rtl" class="p2"><span class="s2">مانا ئەمدى ياتاركەن بولسا توغرى.</span></p>
<p dir="rtl" class="p2"><span class="s2">مانا كامىردىكى ئون نەچچە ئادەم،</span></p>
<p dir="rtl" class="p2"><span class="s2">بىرىدىن-بىرى پاك، مەسۇم ئىكەن ھەم:</span></p>
<p dir="rtl" class="p2"><span class="s2">بىرى روزى مۇئەللىمدەك مۇئەللىم،</span></p>
<p dir="rtl" class="p2"><span class="s2">بېرەركەن ئوتتۇرا مەكتەپتە تەلىم؛</span></p>
<p dir="rtl" class="p2"><span class="s2">بىرى شائىر-خەلقنىڭ مۇڭچىسىكەن،</span></p>
<p dir="rtl" class="p2"><span class="s2">ئازادلىق ھەم ئادالەت كۈيچىسىكەن؛</span></p>
<p dir="rtl" class="p2"><span class="s2">بىرى مۇخبىر ئىكەن، كەسپىي قەلەمكەش،</span></p>
<p dir="rtl" class="p2"><span class="s2">قىلۇر ئەل دەردىگە دەردىنى تەڭكەش؛</span></p>
<p dir="rtl" class="p2"><span class="s2">بىرى ھېيتگاھتىكى كىتابپۇرۇشكەن،</span></p>
<p dir="rtl" class="p2"><span class="s2">ئۇنىڭ كەسپى كىتاب ساتماق، ئوقۇشكەن؛</span></p>
<p dir="rtl" class="p2"><span class="s2">بىرى ئۆزبېك يىگىت، كىنو مېخانىك،</span></p>
<p dir="rtl" class="p2"><span class="s2">ئانا جەمەتىدىن ئۇشبۇ شەھەرلىك؛</span></p>
<p dir="rtl" class="p2"><span class="s2">بىرى قىرغىز، شىيەن يامۇل ئات باقارى،</span></p>
<p dir="rtl" class="p2"><span class="s2">گۇمانلىق دەپ تۇتۇلغان ئەل قاتارى؛</span></p>
<p dir="rtl" class="p2"><span class="s2">بىرى ئۆسمۈر تېخى ئون يەتتە ياشتا،</span></p>
<p dir="rtl" class="p2"><span class="s2">گوياكى قىزغا ئوخشار بىر قاراشتا.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئۇدۇل كامېردا ئىش ئاندىن بۆلەكچە،</span></p>
<p dir="rtl" class="p2"><span class="s2">كېرىم ئالدى ساۋاق مىڭ-مىڭ ئېتەكچە.</span></p>
<p dir="rtl" class="p2"><span class="s2">ياتار ئۇ كامېردا يالغۇز بىرلا ئادەم،</span></p>
<p dir="rtl" class="p2"><span class="s2">يوچۇقتىن كۆرۈنەر چىققاندا ھەر دەم.</span></p>
<p dir="rtl" class="p2"><span class="s2">پۇتىدا چۈپ كىشەن، قوللاردا كويزە،</span></p>
<p dir="rtl" class="p2"><span class="s2">يەنە ساقچى ئاڭا تەڭلەيدۇ نەيزە.</span></p>
<p dir="rtl" class="p2"><span class="s2">چېچى بەلدە، چىرايى زەپىراندەك،</span></p>
<p dir="rtl" class="p2"><span class="s2">غورۇرى بار لېكىن بىر ئارسلاندەك.</span></p>
<p dir="rtl" class="p2"><span class="s2">نېمە گەپ بۇ، نېمە ئادەم بۇ مەھبۇس،</span></p>
<p dir="rtl" class="p2"><span class="s2">قىياپەت بەشرىدە ھەم غەيرىي بىر تۈس.</span></p>
<p dir="rtl" class="p2"><span class="s2">بىلىندى ئاخىرىدا ھەممىگە ئىش،</span></p>
<p dir="rtl" class="p2"><span class="s2">ئېتى لاۋجاڭ، ئۆزى بىر كوممۇنىستمىش.</span></p>
<p dir="rtl" class="p2"><span class="s2">ئۇنى: سەن كوممۇنىست، يەنئەن تەرەپدار،</span></p>
<p dir="rtl" class="p2"><span class="s2">يەنە سەن ئىلىلىققا ھەم مەدەتكار-</span></p>
<p dir="rtl" class="p2"><span class="s2">دېگەن گەپلەر بىلەن كۆپ قىينا-قىينا،</span></p>
<p dir="rtl" class="p2"><span class="s2">تېنىنى قىپتۇ ئاخىر قىيما-قىيما.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئايان بولدى پەلەك كۆپ چۆرگىلىپتۇ،</span></p>
<p dir="rtl" class="p2"><span class="s2">گۇناھ قانۇنىمۇ كۆپ ئۆزگىرىپتۇ.</span></p>
<p dir="rtl" class="p2"><span class="s2">كىتاب-ژۇرنال ئوقۇشمۇ بىر گۇناھكەن،</span></p>
<p dir="rtl" class="p2"><span class="s2">قوشاق-ناخشا توقۇشمۇ بىر گۇناھكەن.</span></p>
<p dir="rtl" class="p2"><span class="s2">ۋە ھەتتا بەزمە-مەشرەپمۇ گۇناھكەن،</span></p>
<p dir="rtl" class="p2"><span class="s2">گۇناھكەن ھەممىسى، بەكمۇ گۇناھكەن.</span></p>
<p dir="rtl" class="p2"><span class="s2">كىمىكى داد دېسە، قەددى بولۇر دال،</span></p>
<p dir="rtl" class="p2"><span class="s2">كۆتۈرسە باشىنى كىم، بەختى پايمال.</span></p>
<p dir="rtl" class="p2"><span class="s2">دېمەككى، بۆرى قان ئىچسە سوراق يوق،</span></p>
<p dir="rtl" class="p2"><span class="s2">بىراق، قويدا"مە"دېمەككە ھوقۇق يوق،</span></p>
<p dir="rtl" class="p2"><span class="s2">قاراپ قويساڭ، كۆزۈڭنى ئويغۇدەكمىش،</span></p>
<p dir="rtl" class="p2"><span class="s2">ئېغىز ئاچساڭ، تىلىڭنى يۇلغۇدەكمىش.</span></p>
<p dir="rtl" class="p2"><span class="s2">دېمەككى، ھەق گېپىنى قىلسا ھەركەس،</span></p>
<p dir="rtl" class="p2"><span class="s2">ياتار جايى بولۇركەن تۈرمە، گەپ بەس!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">لېكىن تۈرمە مىسالى بىر ئوچاقكەن،</span></p>
<p dir="rtl" class="p2"><span class="s2">تۆمۈرنى گاڭ قىلىشقا خويمۇ چاغكەن.</span></p>
<p dir="rtl" class="p2"><span class="s2">كېرىممۇ، شۇ ئوچاقتا پىشتى ئايلاپ،</span></p>
<p dir="rtl" class="p2"><span class="s2">پىشىلدۇردى جاپالار ئۇنى تاۋلاپ.</span></p>
<p dir="rtl" class="p2"><span class="s2">ئېچىلدى كۆز ئوڭى، قەلبى ئۇرۇپ جۇش،</span></p>
<p dir="rtl" class="p2"><span class="s2">قوشۇلدى نەپرىتىگە قەھرى قوش-قوش.</span></p>
<p dir="rtl" class="p2"><span class="s2">چۈشەندىكىم، ئامان بولماس بۇ باشى</span></p>
<p dir="rtl" class="p2"><span class="s2">خەلققە كۈلمىگۈنچە ئەرك قۇياشى.</span></p>
<p dir="rtl" class="p2"><span class="s2">مىسالى سارغىيار شاختا يوپۇرماق،</span></p>
<p dir="rtl" class="p2"><span class="s2">دەرەخنىڭ يىلتىزى گەر بولمىسا ساق.</span></p>
<p dir="rtl" class="p2"><span class="s2">چۈشەندى"يالغۇز ئاتنىڭ چېڭى چىقماس،</span></p>
<p dir="rtl" class="p2"><span class="s2">چېڭى چىققان بىلەنمۇ دېڭى چىقماس."</span></p>
<p dir="rtl" class="p2"><span class="s2">ئۈزەر كەمپىرمۇ يىپىنى بولسا بىر تال،</span></p>
<p dir="rtl" class="p2"><span class="s2">قوشۇلغاندا ئۈزۈلمەس رۇستەم بىلەن زال.</span></p>
<p dir="rtl" class="p2"><span class="s2">جۇدالىق داغلىرى، ھىجران-پىراقلار،</span></p>
<p dir="rtl" class="p2"><span class="s2">يەنە قان چاچرىغان قىيناق-سوراقلار،</span></p>
<p dir="rtl" class="p2"><span class="s2">كۈنىدە مىڭ قېتىم ئۆلتۈرسە گەرچە،</span></p>
<p dir="rtl" class="p2"><span class="s2">تۇتاتتى ئۆزىنى مەردانىلارچە.</span></p>
<p dir="rtl" class="p2"><span class="s2">ئېشىپ ھەتتا ئىلىمگە زەۋقى-يادى،</span></p>
<p dir="rtl" class="p2"><span class="s2">تولۇقلاندى يەنە ھەم خەت ساۋادى.</span></p>
<p dir="rtl" class="p2"><span class="s2">دېمەك، تۈرمە دېگەن گەرچە قاراڭغۇ،</span></p>
<p dir="rtl" class="p2"><span class="s2">يېتىلدى باشقىچە ئادەم بولۇپ ئۇ.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">2</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كېتىپ ئۈچ ئاي دېگەندە كەلدى ھاجى،</span></p>
<p dir="rtl" class="p2"><span class="s2">بولالماي يەنە ئىككى بەختى-تاجى.</span></p>
<p dir="rtl" class="p2"><span class="s2">بىتىم ئىمزالىنىپ، بولغاچقا ئاشكار،</span></p>
<p dir="rtl" class="p2"><span class="s2">روبىرت شېرنىڭ پىلانى بولدى تارمار.</span></p>
<p dir="rtl" class="p2"><span class="s2">"ئازاد قىلماق سىياسىي مەھبۇسنى دەرھال"-</span></p>
<p dir="rtl" class="p2"><span class="s2">ئىدى ئون بىر بىتىمنىڭ بىرى ياققال.</span></p>
<p dir="rtl" class="p2"><span class="s2">ئاڭا باقماي گومىنداڭ زىتلىشاتتى،</span></p>
<p dir="rtl" class="p2"><span class="s2">ۋە بەلكى تۈرمىلەرنى توشقۇزاتتى.</span></p>
<p dir="rtl" class="p2"><span class="s2">ئاخىرى پارتلىدى شەھەردە بىر ئىش-</span></p>
<p dir="rtl" class="p2"><span class="s2">خالايىق قوزغىلىپ قىلدى نامايىش.</span></p>
<p dir="rtl" class="p2"><span class="s2">تەلەپ شۇكى:"بىتىم ئاشسۇن ئەمەلگە،</span></p>
<p dir="rtl" class="p2"><span class="s2">بېرىلسۇن ھەق-ھوقۇقلار مەزلۇم ئەلگە!</span></p>
<p dir="rtl" class="p2"><span class="s2">بوشات بارچە سىياسىي مەھبۇسنى شەرتسىز،</span></p>
<p dir="rtl" class="p2"><span class="s2">بۇنىڭسىز توختىماس ئەل ئەمدى ھەرگىز!"</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئادەم سىغماس ئىدى كوچا-بازارغا،</span></p>
<p dir="rtl" class="p2"><span class="s2">شەھەر ئەتراپىمۇ كىردى قاتارغا.</span></p>
<p dir="rtl" class="p2"><span class="s2">ئوبۇلمۇ بار ئىدى سەپنىڭ بېشىدا،</span></p>
<p dir="rtl" class="p2"><span class="s2">غېنى، قاسىم، مۇھەممەدمۇ قېشىدا.</span></p>
<p dir="rtl" class="p2"><span class="s2">قوشۇلدى سەپكە ھەتتا ئاقساقاللار،</span></p>
<p dir="rtl" class="p2"><span class="s2">تېخى بوي تارتمىغان ياش-ئۆسمە بالىلار.</span></p>
<p dir="rtl" class="p2"><span class="s2">قوشۇلدى قىز-جۇۋانمۇ سەپكە يۈز-يۈز،</span></p>
<p dir="rtl" class="p2"><span class="s2">بىرى چۈمبەل بىلەن، بىرى ئوچۇق يۈز.</span></p>
<p dir="rtl" class="p2"><span class="s2">شۇ كۈن ئاڭلاپ خەۋەرنى لەيلىمۇ تەڭ،</span></p>
<p dir="rtl" class="p2"><span class="s2">پىسەنت قىلماي چولاققا سىلكىتىپ يەڭ،</span></p>
<p dir="rtl" class="p2"><span class="s2">نىسايىم ھەمدە پاتەم بىرلە يەكدىل،</span></p>
<p dir="rtl" class="p2"><span class="s2">ئورۇن ئالدى قاتار سەپ ئىچرە ئەپچىل.</span></p>
<p dir="rtl" class="p2"><span class="s2">گۈلايىممۇ ئۆيىدىن چىقتى يۈگرەپ،</span></p>
<p dir="rtl" class="p2"><span class="s2">قىزىدىن ئەنسىرەپ، يۈز-كۆزى تەرلەپ.</span></p>
<p dir="rtl" class="p2"><span class="s2">چىقار سەپ كوچا-كويلاردىن قاتارلاپ،</span></p>
<p dir="rtl" class="p2"><span class="s2">ئەزىم دەريا كەبى بارغانچە چوڭلاپ.</span></p>
<p dir="rtl" class="p2"><span class="s2">شەھەرنى قاپلىدى شوئار ساداسى،</span></p>
<p dir="rtl" class="p2"><span class="s2">سېپىلنى تىترىتەر ئەلنىڭ نىداسى.</span></p>
<p dir="rtl" class="p2"><span class="s2">شىتابقا ئاقتى سەپ گويا قىياندەك،</span></p>
<p dir="rtl" class="p2"><span class="s2">چېرىكلەر قاچتى يول-يولدىن چاياندەك.</span></p>
<p dir="rtl" class="p2"><span class="s2">شىتاب دەرۋازىسى مەھكەم ئېتىلدى،</span></p>
<p dir="rtl" class="p2"><span class="s2">چېرىكلەرمۇ سېپىلگە چىڭ بېكىندى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">سېپىلنىڭ ئىچىدە جۈنجاڭ، سىجاڭلار،</span></p>
<p dir="rtl" class="p2"><span class="s2">يەنە ۋالىي بىلەن ئامبال، جۈيجاڭلار.</span></p>
<p dir="rtl" class="p2"><span class="s2">پۇتى كۆيگەن توخۇدەك ھەريان تىپىرلار،</span></p>
<p dir="rtl" class="p2"><span class="s2">بەگ ھاجى ھەممىدىن سەرسان تىپىرلار.</span></p>
<p dir="rtl" class="p2"><span class="s2">نېمە قىلماق كېرەك بۇ پەيتتە ئەمدى،</span></p>
<p dir="rtl" class="p2"><span class="s2">خەلقنىڭ غەزىپى شۇ ھالغا يەتتى.</span></p>
<p dir="rtl" class="p2"><span class="s2">بىتىمنى تەرك ئېتىپ، قويماي دېسە يول،</span></p>
<p dir="rtl" class="p2"><span class="s2">ھۆكۈمەت ئەلچىسى قويغان ئىدى قول.</span></p>
<p dir="rtl" class="p2"><span class="s2">كۆرۈپ ئەھۋالنى جۈنجاڭ چەكتى ۋايىم،</span></p>
<p dir="rtl" class="p2"><span class="s2">دېدى:"ھازىر بۇ ئىشقا يوق ئىلاجىم.</span></p>
<p dir="rtl" class="p2"><span class="s2">دېمەككى ۋەزىيەت قىلغاچ تەقەززا،</span></p>
<p dir="rtl" class="p2"><span class="s2">ھېلىچە دەخلىسىزدۇر ئۇشبۇ ئىمزا.</span></p>
<p dir="rtl" class="p2"><span class="s2">بۇنى بۇزماق بۈگۈن جايىز ئەمەستۇر،</span></p>
<p dir="rtl" class="p2"><span class="s2">كېيىنچە، دەپنە قىلماق نېمە تەستۇر.</span></p>
<p dir="rtl" class="p2"><span class="s2">ئۇنىڭ ئۈستىگە مۇنداق بىر خەۋەر بار،</span></p>
<p dir="rtl" class="p2"><span class="s2">خەۋەرنىڭ مەزمۇنىدا بىر خەتەر بار:</span></p>
<p dir="rtl" class="p2"><span class="s2">بىتىم ئىجراسىنى قىلماققا تەپتىش.</span></p>
<p dir="rtl" class="p2"><span class="s2">ئۈرۈمچى شەھىردىن ئۆمەك كېلەرمىش.</span></p>
<p dir="rtl" class="p2"><span class="s2">ئۆمەكتە ئىلىلىقلار كۆپ بولارمىش،</span></p>
<p dir="rtl" class="p2"><span class="s2">تەشەببۇسكارىمۇ بەلكى شۇلارمىش.</span></p>
<p dir="rtl" class="p2"><span class="s2">ئەگەرچە بولمىساق بۇ ئىشتا ھۇشىيار،</span></p>
<p dir="rtl" class="p2"><span class="s2">قىلۇر بىزنى سىياسەت ئۈزرە تارمار."</span></p>
<p dir="rtl" class="p2"><span class="s2">شۇنى ئېيتقاچ يۈزىگە چىقتى كۈلكە،</span></p>
<p dir="rtl" class="p2"><span class="s2">دېمەك بۆرە شۇ تاپتا بولدى تۈلكە.</span></p>
<p dir="rtl" class="p2"><span class="s2">شۇ بولدى بىر قارار، يۆتكەلدى پەدە،</span></p>
<p dir="rtl" class="p2"><span class="s2">ئورۇنداشقا تەلەپنى بەردى ۋەدە.</span></p>
<p dir="rtl" class="p2"><span class="s2">بۇ ۋەدە بولغۇسى ھازىرلا ئىجرا،</span></p>
<p dir="rtl" class="p2"><span class="s2">خەلقمۇ قىلمىغايمىش ئەمدى ماجرا.<span class="Apple-converted-space"> </span></span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">چىقىپ ھاجى سېپىلگە شۇنى ئېلان-</span></p>
<p dir="rtl" class="p2"><span class="s2">قىلىش بىرلە ئۆزىمۇ بولدى ھەيران.</span></p>
<p dir="rtl" class="p2"><span class="s2">نېمە بۇ، چۆل بېسىپ كەلگەن قىيانمۇ؟</span></p>
<p dir="rtl" class="p2"><span class="s2">ۋە ياكى تەۋرىگەن دېڭىز-ئوكيانمۇ؟</span></p>
<p dir="rtl" class="p2"><span class="s2">شەھەردە نە قاتارلىق كۆپ ئادەم بار،</span></p>
<p dir="rtl" class="p2"><span class="s2">خىيال قىلماپتىكەن ئۇ بۇنى زىنھار.</span></p>
<p dir="rtl" class="p2"><span class="s2">خەلقتە مۇنچە كۈچ، مۇنچە جاسارەت،</span></p>
<p dir="rtl" class="p2"><span class="s2">تەسەۋۇر قىلمىغان مۇنچە شىجائەت.</span></p>
<p dir="rtl" class="p2"><span class="s2">"ئەجەبمۇ ھەددىدىن ئاشتى قەشقەرىيلەر،</span></p>
<p dir="rtl" class="p2"><span class="s2">بۇزۇلدى، يول ئاداشتى قەشقەرىيلەر..."</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا شۇ قەشقەرىيلەر يەڭدى ئاخىر،</span></p>
<p dir="rtl" class="p2"><span class="s2">ئېچىلدى قارا دەرۋازا بىتەخىر.</span></p>
<p dir="rtl" class="p2"><span class="s2">بوشاندى نەچچە ئون مەھبۇس راۋانە،</span></p>
<p dir="rtl" class="p2"><span class="s2">كېرىمدىن يوق ئىدى لېكىن نىشانە.</span></p>
<p dir="rtl" class="p2"><span class="s2">ئوبۇل باشلىق يەنە يۈزلەپ تەلەپكار</span></p>
<p dir="rtl" class="p2"><span class="s2">شۇ ئانلا باشلىدى بۇ جەڭنى تەكرار.</span></p>
<p dir="rtl" class="p2"><span class="s2">بىراق، بارغانچە خەلق ئازلاپ كېتىشتى،</span></p>
<p dir="rtl" class="p2"><span class="s2">تولاراق ئۆيىگە تارقاپ كېتىشتى.</span></p>
<p dir="rtl" class="p2"><span class="s2">كى ھەر كىم ئۆزىگە قىلدى قانائەت،</span></p>
<p dir="rtl" class="p2"><span class="s2">يوقالغان كىشىسى چىققان سالامەت.</span></p>
<p dir="rtl" class="p2"><span class="s2">دېمەك، ھەركىم ئۆزىنىڭ غېمىنى يەر،</span></p>
<p dir="rtl" class="p2"><span class="s2">ئېرىشكەچ ئىستىكىگە ئەمدى بەس دەر.</span></p>
<p dir="rtl" class="p2"><span class="s2">بۇنى كۆرگەن گومىنداڭ بولدى خۇش ھال،</span></p>
<p dir="rtl" class="p2"><span class="s2">ئىدى بۇ كۈتمىگەن بىر غەيرىي ئەھۋال.</span></p>
<p dir="rtl" class="p2"><span class="s2">ئۇلارچە بۇ جاسارەت، بۇ نامايىش</span></p>
<p dir="rtl" class="p2"><span class="s2">ئىدى تاشتەك ئۇيۇل بىر مۇنتەزىم ئىش.</span></p>
<p dir="rtl" class="p2"><span class="s2">ئايان بولدى ئۇ چاغلىق ئىش ئەمەسكەن،</span></p>
<p dir="rtl" class="p2"><span class="s2">بۇنىڭ تەدبىرىمۇ ھېچ تەس ئەمەسكەن.</span></p>
<p dir="rtl" class="p2"><span class="s2">شۇڭا يىرتىپ شتاب ساختا نىقابنى،</span></p>
<p dir="rtl" class="p2"><span class="s2">ئۇيالماي قىلدى ئېلان بۇ خىتابنى:</span></p>
<p dir="rtl" class="p2"><span class="s2">ئېغىرمىش چىقمىغانلارنىڭ گۇناھى،</span></p>
<p dir="rtl" class="p2"><span class="s2">بولالماس ھېچنېمەرسە باشپاناھى.</span></p>
<p dir="rtl" class="p2"><span class="s2">ئۇلارنىڭ ئىشىنى مەركەز بىلەرمىش،</span></p>
<p dir="rtl" class="p2"><span class="s2">كېچىكمەستىن شىتاب ديەنباۋ بېرەرمىش.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بۇنى ئاڭلاپ خالايىق سالدى چۇقان،</span></p>
<p dir="rtl" class="p2"><span class="s2">نە چۇقان، پارتلىدى گوياكى ۋولقان.</span></p>
<p dir="rtl" class="p2"><span class="s2">بىراق، يۆتكەپ گومىنداڭ پەدىسىنى</span></p>
<p dir="rtl" class="p2"><span class="s2">(يىراق تاشلاپ يېپىنغان قوي تېرىسىنى)،</span></p>
<p dir="rtl" class="p2"><span class="s2">خەلققە قىلدى زورلۇق، ئىشلىتىپ دوق،</span></p>
<p dir="rtl" class="p2"><span class="s2">ئېتىلدى بەشئاتاردىن قانچىلاپ ئوق.</span></p>
<p dir="rtl" class="p2"><span class="s2">ئىلاج قانچە، قۇرۇق قول نېمە قىلسۇن،</span></p>
<p dir="rtl" class="p2"><span class="s2">رەقىبىنىڭ شۇملۇقىنى نېمە بىلسۇن.</span></p>
<p dir="rtl" class="p2"><span class="s2">ئاخىر تارقاپ خەلق، بوش قالدى مەيدان،</span></p>
<p dir="rtl" class="p2"><span class="s2">ناماز خۇپتەنگىمۇ ئېيتىلدى ئەرزان.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">3</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">تېپىپ ئەمدى بەگ ھاجى تويغا پۇرسەت،</span></p>
<p dir="rtl" class="p2"><span class="s2">ئەۋەتتىن قىزغا ئەلچى سوڭغى نۆۋەت.</span></p>
<p dir="rtl" class="p2"><span class="s2">بولۇپ ئەلچى چولاقتىن خاتىرى جەم،</span></p>
<p dir="rtl" class="p2"><span class="s2">گۈلايىمغا يېپىشتى ئەمدى مەھكەم.</span></p>
<p dir="rtl" class="p2"><span class="s2">گاھى يۇمشاق، گاھى قاتتىق كالام-سۆز،</span></p>
<p dir="rtl" class="p2"><span class="s2">ئاخىر تەھدىت بىلەن بولدى تامام سۆز.</span></p>
<p dir="rtl" class="p2"><span class="s2">گۈلايىم تېڭىرقاپ قالدى، نە چارە؟</span></p>
<p dir="rtl" class="p2"><span class="s2">يۈرەكى بولدى گويا پارە-پارە.</span></p>
<p dir="rtl" class="p2"><span class="s2">نېمە قىلسۇن، كىمگە ئەيلىسۇن دات،</span></p>
<p dir="rtl" class="p2"><span class="s2">جىمى كۈتكەن ئۈمىدى بولدى بەربات.</span></p>
<p dir="rtl" class="p2"><span class="s2">شۇڭا، ئاخىر تۆكۈپ قانلىق يېشىنى.</span></p>
<p dir="rtl" class="p2"><span class="s2">"بۇ تەقدىر"ئالدىدا ئەگدى بېشىنى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كىرىشتى ئەتە باشلاپ توي ئىشىغا،</span></p>
<p dir="rtl" class="p2"><span class="s2">يىقىلدى قارا تاغ لەيلى بېشىغا.</span></p>
<p dir="rtl" class="p2"><span class="s2">نېمە قىلماق كېرەك ئەمدى بۇ سائەت،</span></p>
<p dir="rtl" class="p2"><span class="s2">تامام بىتتى كۆڭۈلدە ئەمدى تاقەت.</span></p>
<p dir="rtl" class="p2"><span class="s2">كۆرۈندى گۈل شەپەقلەر ئىچرە زۆھرا،</span></p>
<p dir="rtl" class="p2"><span class="s2">كۆرۈندى رابىئە، شېرىن ۋە ئۇزرا.</span></p>
<p dir="rtl" class="p2"><span class="s2">دېمەكچى كەل بېرى، سەن ھەم يېنىپ كەل،</span></p>
<p dir="rtl" class="p2"><span class="s2">ۋاپاسى يوق جاھاندىن سەن بېزىپ كەل!</span></p>
<p dir="rtl" class="p2"><span class="s2">جاھان-سۆيگۈ، مۇھەببەت قەبرىسىدۇر،</span></p>
<p dir="rtl" class="p2"><span class="s2">پەلەك-ئىشىق ئەھلىنىڭ گۆركارچىسىدۇر.</span></p>
<p dir="rtl" class="p2"><span class="s2">ئۇنىڭ رەپتارىدۇر ھەر دەم يامانلىق،</span></p>
<p dir="rtl" class="p2"><span class="s2">كىشى كۆرمەس ئىكەن ئۇندىن ئامانلىق.</span></p>
<p dir="rtl" class="p2"><span class="s2">تۆرەلمەكلىك كىشىنىڭ ئۆز ئىشىمۇ،</span></p>
<p dir="rtl" class="p2"><span class="s2">تۇغۇلماقلىق ئۇنىڭ ئۆز خاھىشىمۇ؟</span></p>
<p dir="rtl" class="p2"><span class="s2">تۇغۇلماق بىرلە بولسا دەردكە دۇچار،</span></p>
<p dir="rtl" class="p2"><span class="s2">جاپايۇ جەبرىسى ئاندىن ئەلەمكار.</span></p>
<p dir="rtl" class="p2"><span class="s2">نېمە لازىم جاھان ئەمدى بۇ جانغا،</span></p>
<p dir="rtl" class="p2"><span class="s2">يېتىشسە كاشكى جان خىلۋەت جاھانغا.</span></p>
<p dir="rtl" class="p2"><span class="s2">ئامانەت ئىدى گويا تەندە جانى،</span></p>
<p dir="rtl" class="p2"><span class="s2">بېشىغا كەلدى تەقدىر ئىمتىھانى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئەنە شۇنداق ئىدى قىزنىڭ خىيالى،</span></p>
<p dir="rtl" class="p2"><span class="s2">كۆزىدە ياشلىرى يامغۇر مىسالى.</span></p>
<p dir="rtl" class="p2"><span class="s2">بىراق، ئۆتكەندە يەلپۈپ تاڭ نەسىمى،</span></p>
<p dir="rtl" class="p2"><span class="s2">كۆرۈندى كۆزىگە مەھبۇس كېرىمى.</span></p>
<p dir="rtl" class="p2"><span class="s2">ئۇنى تاشلاپ شۇ ھالدا ئۆزى تەنھا</span></p>
<p dir="rtl" class="p2"><span class="s2">نېچۈك خىلۋەتتە تاپقاي بىر ئارامگاھ،</span></p>
<p dir="rtl" class="p2"><span class="s2">ئۇنىڭسىز نە كېرەك بولسا جاھانى،</span></p>
<p dir="rtl" class="p2"><span class="s2">نە ھاجەت ئەمدى ئۇ خىلۋەت ماكانى!</span></p>
<p dir="rtl" class="p2"><span class="s2">دېدى ئۇ ئۆز-ئۆزىگە:"ماڭا ئاسان،</span></p>
<p dir="rtl" class="p2"><span class="s2">پەقەت بىر دەمدە ئارام تاپقۇسى جان.</span></p>
<p dir="rtl" class="p2"><span class="s2">لېكىن، دۈشمەن ئۆچىنى ئۇندىن ئالسا،</span></p>
<p dir="rtl" class="p2"><span class="s2">خۇسۇمەت خەنجىرىنى ئاڭا سالسا،</span></p>
<p dir="rtl" class="p2"><span class="s2">ئۇ چاغدا نېم بولار زۇلمەتتە ھالى،</span></p>
<p dir="rtl" class="p2"><span class="s2">بولۇر كىمگە بۇ قىسمەتنىڭ ئۇۋالى؟</span></p>
<p dir="rtl" class="p2"><span class="s2">چېكەي مەن مەيلى بىردەم داغى پەرياد،</span></p>
<p dir="rtl" class="p2"><span class="s2">نە ئارمان تۈرمىدىن ئۇ بولسا ئازاد!"</span></p>
<p dir="rtl" class="p2"><span class="s2">شۇنى كۆزلەپ ئاخىر قىز يازدى بىر خەت،</span></p>
<p dir="rtl" class="p2"><span class="s2">خېتىدە ھاجىغا قويدى ئېنىق شەرت.</span></p>
<p dir="rtl" class="p2"><span class="s2">تەلەپ شۇكى كېرىمنى تېز بوشاتقاي،</span></p>
<p dir="rtl" class="p2"><span class="s2">بۇ توي-بىر توي بولالماس ئۇ بوشانماي.</span></p>
<p dir="rtl" class="p2"><span class="s2">قوبۇل بولمايدىكەن بۇ شەرت مۇبادا،</span></p>
<p dir="rtl" class="p2"><span class="s2">"مېنى تاپسۇن كىشى بىر قەبرىگاھدا!"</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">****************</span></p>
<p dir="rtl" class="p2"><span class="s2">قىل ئەي ساقىي، قەدەھلە مېنى ئاگاھ،</span></p>
<p dir="rtl" class="p2"><span class="s2">جۇنۇن دەشتىدە بولدۇم تەلۋە-گۇمراھ.</span></p>
<p dir="rtl" class="p2"><span class="s2">يېتىپ كەلمەكتىكەن بىر شەپە تاڭدىن،</span></p>
<p dir="rtl" class="p2"><span class="s2">قۇتۇلسام نە ئەجىب زۇلمەت جاھاندىن.</span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2">ئونىنچى باپ</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بەختلىك بول! ئەگەر بىز ئەبەدىي</span></p>
<p dir="rtl" class="p2"><span class="s2">ئايرىلىدىغان بولساق، ئەبەدىي ئەلۋىدا!</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">-بايرون</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۇنىڭدىن ئىككى كۈن ئۆتتى دېگەندە،</span></p>
<p dir="rtl" class="p2"><span class="s2">كېرىم چىقتى قاماقتىن كۈتمىگەندە.</span></p>
<p dir="rtl" class="p2"><span class="s2">كىرىشتە بىتۇيۇقلۇق بولسا قانداق،</span></p>
<p dir="rtl" class="p2"><span class="s2">چىقىشتا ھەم تاسادىپ بولدى شۇنداق.</span></p>
<p dir="rtl" class="p2"><span class="s2">ئاياغى چىقمىغان قىيناق-سوراقلار،</span></p>
<p dir="rtl" class="p2"><span class="s2">قىيىن-قىستاقتا كۆپ يېگەن تاياقلار،</span></p>
<p dir="rtl" class="p2"><span class="s2">گاھى قامچا، گاھى گاڭزا، گاھى ياغ،</span></p>
<p dir="rtl" class="p2"><span class="s2">بەدەندە قالدۇرۇپ ھەر كۈنلۈكى داغ،</span></p>
<p dir="rtl" class="p2"><span class="s2">ئۆتۈپ تۇرغانىدى ئايلار قاتارى،</span></p>
<p dir="rtl" class="p2"><span class="s2">ئېشىپ چەكتىن پەلەكنىڭ كىردىكارى...</span></p>
<p dir="rtl" class="p2"><span class="s2">بۈگۈن نېم بولدىكىن، بەكمۇ ئاجايىپ،</span></p>
<p dir="rtl" class="p2"><span class="s2">قۇتۇلدى ھەممىدىن مۇنچە تاسادىپ.</span></p>
<p dir="rtl" class="p2"><span class="s2">يەنە قانداق ئويۇن باشلايدىكىن چەرخ،</span></p>
<p dir="rtl" class="p2"><span class="s2">جاپا دەرياسىدا قىلماق ئۈچۈن غەرق.</span></p>
<p dir="rtl" class="p2"><span class="s2">كېرىم شۇنداق خىيالدا بىخۇدانە،</span></p>
<p dir="rtl" class="p2"><span class="s2">تۆمۈر دەرۋازىدىن چىققان ھامانە.</span></p>
<p dir="rtl" class="p2"><span class="s2">كۈتۈپ ئالدى ئۇنى ئاغا-ئىنىلەر:</span></p>
<p dir="rtl" class="p2"><span class="s2">ئوبۇل، قاسىم، مۇھەممەد ھەم غېنىلەر.</span></p>
<p dir="rtl" class="p2"><span class="s2">نىسايىمدىن يېتىلگەچ چۈنكى ئەخبار،</span></p>
<p dir="rtl" class="p2"><span class="s2">ئۇلار بولغانىدى گەپتىن خەۋەردار.</span></p>
<p dir="rtl" class="p2"><span class="s2">لېكىن بىلمەس ئىدى ئىشنىڭ تېگىنى،</span></p>
<p dir="rtl" class="p2"><span class="s2">خۇسۇسەن لەيلىنىڭ چىن ئىستىكىنى.</span></p>
<p dir="rtl" class="p2"><span class="s2">كېرىمنى قۇتقۇزۇش-بۇغۇ ئېنىق گەپ،</span></p>
<p dir="rtl" class="p2"><span class="s2">نىكاھقا رازىلىق زادى نېچۈك گەپ؟</span></p>
<p dir="rtl" class="p2"><span class="s2">شۇڭا ھەممە بۇ ئىشقا بولدى ھەيران،</span></p>
<p dir="rtl" class="p2"><span class="s2">كېرىم قانداق، ئوبۇل شۇنداق پەرىشان.</span></p>
<p dir="rtl" class="p2"><span class="s2">ئۇنىڭ ئۈستىگە قانداق تاقىتى بار،</span></p>
<p dir="rtl" class="p2"><span class="s2">كېرىم بولسا مۇسىبەتتىن خەۋەردار؟</span></p>
<p dir="rtl" class="p2"><span class="s2">شۇ ھالدا مۇڭدىشىپ ئۆتكەندە بىر چاغ،</span></p>
<p dir="rtl" class="p2"><span class="s2">كېرىم سورىدى:"ئانامنىڭ ھالى قانداغ؟"</span></p>
<p dir="rtl" class="p2"><span class="s2">"ئاناڭ ياخشى" دېدى، ھەممە تۇرۇشتى،</span></p>
<p dir="rtl" class="p2"><span class="s2">"يۈرى" دەپ ھەممىسى تەڭ يولغا چۈشتى.</span></p>
<p dir="rtl" class="p2"><span class="s2">ئۆيىگە بارغۇچە يول-يولدا ئادەم،</span></p>
<p dir="rtl" class="p2"><span class="s2">يۈزىدە بىر تەبەسسۇم، كۆزلىرى نەم.</span></p>
<p dir="rtl" class="p2"><span class="s2">گاھى ئېيتار مۇبارەك، گاھى غەمكىن،</span></p>
<p dir="rtl" class="p2"><span class="s2">تەسەللى لەۋزىدىن بېرەتتى تەسكىن.</span></p>
<p dir="rtl" class="p2"><span class="s2">يۈرەك تىترەر ئىدى ئەمدى بۆلەكچە،</span></p>
<p dir="rtl" class="p2"><span class="s2">بوراندا تىترىگەندەك لالە غۇنچە.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا ئۆي، بىر زامان كېرىم تۇغۇلغان،</span></p>
<p dir="rtl" class="p2"><span class="s2">تۇغۇلغانۇ ئۆسۈپ شۇنچە يېتىلگەن.</span></p>
<p dir="rtl" class="p2"><span class="s2">ئىشىكتە بىر قۇلۇپ، سەينا ئادەمسىز،</span></p>
<p dir="rtl" class="p2"><span class="s2">ئۇچۇپ كەتكەن كەبى قۇشلارمۇ يەمسىز.</span></p>
<p dir="rtl" class="p2"><span class="s2">ئوبۇل ئاچتى قۇلۇپنى، ھەممە سۈكۈتتا،</span></p>
<p dir="rtl" class="p2"><span class="s2">كېرىممۇ سەزدى ھالنى شۇ مىنۇتتا.</span></p>
<p dir="rtl" class="p2"><span class="s2">"ئانامەي"دېدى سەلدەك ئاقتى ياشى،</span></p>
<p dir="rtl" class="p2"><span class="s2">ئوبۇلنىڭ ئاغۇشىغا چۈشتى باشى.</span></p>
<p dir="rtl" class="p2"><span class="s2">شۇ چاغدا باشلىدى كىمدۇر قىرائەت،</span></p>
<p dir="rtl" class="p2"><span class="s2">ئېغىر بىر مۇڭ چاچار ئۆيدە تىلاۋەت.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">"ئادەم ھۆل نەرسە" دەپ ئۆتمۈشتە دانا،</span></p>
<p dir="rtl" class="p2"><span class="s2">ئەجەب بەرگەنىكەن ئىنسانغا مەنا.</span></p>
<p dir="rtl" class="p2"><span class="s2">ئەگەر پىل بولسىمۇ جىسمى بولۇر خاك،</span></p>
<p dir="rtl" class="p2"><span class="s2">پەلەك قىلسا ئۇنى گەر مۇنچە غەمناك.</span></p>
<p dir="rtl" class="p2"><span class="s2">بۈيۈك تاغمۇ بولۇر ئەلۋەتتە بەربات،</span></p>
<p dir="rtl" class="p2"><span class="s2">بېشىغا كەلسە شۇنچە جەبىر-بىدات.</span></p>
<p dir="rtl" class="p2"><span class="s2">لېكىن سەۋر-تەھەممۇل، غايىۋى ئاڭ-</span></p>
<p dir="rtl" class="p2"><span class="s2">بولۇركەن ئادىمىگە كۈچ ۋە دەرمان.</span></p>
<p dir="rtl" class="p2"><span class="s2">مانا دوستلار يەنە ئىشقا كىرىشتى،</span></p>
<p dir="rtl" class="p2"><span class="s2">نېمە قىلماق كېرەك دەپ كۆپ تىرىشتى.</span></p>
<p dir="rtl" class="p2"><span class="s2">تىرىشتى لەيلىنىڭ ھالىن بىلىشكە،</span></p>
<p dir="rtl" class="p2"><span class="s2">مۇناسىپ چارە-تەدبىر ئىزدىنىشكە.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">2</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">نىسايىم كەلدى شۇ چاغ(بىزگە مەلۇم،</span></p>
<p dir="rtl" class="p2"><span class="s2">لېۋىدە يەنە شۇ غەمكىن تەبەسسۇم).</span></p>
<p dir="rtl" class="p2"><span class="s2">ئۇزاتقاچ نەي بىلەن بىر خەتنى تەمكىن،</span></p>
<p dir="rtl" class="p2"><span class="s2">بىرەر دەم توختىمايلا كەتتى غەمكىن.</span></p>
<p dir="rtl" class="p2"><span class="s2">ئىدى بۇ دىلرەبا ئاشۇ تونۇش نەي،</span></p>
<p dir="rtl" class="p2"><span class="s2">قەدىناس ھەمراھى كونا قومۇش نەي.</span></p>
<p dir="rtl" class="p2"><span class="s2">بۇ نەي كەلدى، دېمەك سىگنالى كەلدى،</span></p>
<p dir="rtl" class="p2"><span class="s2">تەۋەرۈكنامىسى-ئىقبالى كەلدى.</span></p>
<p dir="rtl" class="p2"><span class="s2">كېرىم خەتنى ئوقۇركەن قەلبى ئويناق،</span></p>
<p dir="rtl" class="p2"><span class="s2">قولى تىترەر ئىدى مىسلى يوپۇرماق.</span></p>
<p dir="rtl" class="p2"><span class="s2">سالامدىن سوڭ، خەتتە مەقسەت-ئىرادە،</span></p>
<p dir="rtl" class="p2"><span class="s2">مۇنۇ سۈرەت بىلەن بولغان ئىپادە.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">"پەرىشاندۇر بۈگۈن، ھالىم پەرىشان،</span></p>
<p dir="rtl" class="p2"><span class="s2">خېتىمدە كۆپ بولۇر ھەم ئەيبۇ نۇقسان،</span></p>
<p dir="rtl" class="p2"><span class="s2">قولۇم تىترەپ، قەلەم ماڭماس راۋانە،</span></p>
<p dir="rtl" class="p2"><span class="s2">گويا جىسمىم ئىرادەمگە بىگانە.</span></p>
<p dir="rtl" class="p2"><span class="s2">نېچۈك مۇمكىن قەلەمدە زاھىر ئەتمەك</span></p>
<p dir="rtl" class="p2"><span class="s2">يۈرەك مۇڭلىرىنى ئېيتىپ تۈگەتمەك؟</span></p>
<p dir="rtl" class="p2"><span class="s2">پېشانەم بولمىسىدى مۇنچە شورلۇق،</span></p>
<p dir="rtl" class="p2"><span class="s2">جېنىڭغا يەتمەس ئىردى شۇنچە خورلۇق.</span></p>
<p dir="rtl" class="p2"><span class="s2">ساڭا يەتكەن ئەلەمنى ئويلىسام مەن،</span></p>
<p dir="rtl" class="p2"><span class="s2">مېنى ئەيلەر بۇ ھەسرەت تېغى يەكسان.</span></p>
<p dir="rtl" class="p2"><span class="s2">قېشىڭدا ئولتۇرۇپ كاشكى بىرەر دەم،</span></p>
<p dir="rtl" class="p2"><span class="s2">سېنىڭ يالغۇزلۇقۇڭغا بولسام ھەمدەم.</span></p>
<p dir="rtl" class="p2"><span class="s2">ئاياغىڭغا قويۇپ كاشكى بېشىمنى،</span></p>
<p dir="rtl" class="p2"><span class="s2">يولۇڭغا سۇ قىلىپ سەپسەم يېشىمنى.</span></p>
<p dir="rtl" class="p2"><span class="s2">قىلىپ يىڭنە يەنە كىرپىك دېگەننى،</span></p>
<p dir="rtl" class="p2"><span class="s2">چىقارسام پۇتلىرىڭدىن شۇم تىكەننى.</span></p>
<p dir="rtl" class="p2"><span class="s2">چېچىمنى كۆرپە قىلسام ھەر سەھەر-شام،</span></p>
<p dir="rtl" class="p2"><span class="s2">بىرەردەم ئولتۇرۇپ سەن ئالساڭ ئارام.</span></p>
<p dir="rtl" class="p2"><span class="s2">لېۋىم بولسا ساڭا ياقۇت پىيالە،</span></p>
<p dir="rtl" class="p2"><span class="s2">ئىچۈرسەم شەربىتىمنى بارە-بارە.</span></p>
<p dir="rtl" class="p2"><span class="s2">نېتەيكىم، كاج پەلەك قىلدى زەبۇن ھال،</span></p>
<p dir="rtl" class="p2"><span class="s2">ئېلىپتەك قامىتىمنى قىلدى بىر دال.</span></p>
<p dir="rtl" class="p2"><span class="s2">ساڭا سالسا زامان تۆمۈر كىشەنلەر،</span></p>
<p dir="rtl" class="p2"><span class="s2">مېنى بىر يىپ بىلەن باغلاپ كىشەنلەر.</span></p>
<p dir="rtl" class="p2"><span class="s2">سېنى تۈرمە ئىچىدە قىلسا مەھبۇس،</span></p>
<p dir="rtl" class="p2"><span class="s2">مېنى تۆت تام بىلەن ساقلايدۇ مەخسۇس.</span></p>
<p dir="rtl" class="p2"><span class="s2">كۆزۈمگە سانجىلىپ ھەر كۈنلۈكى مىخ،</span></p>
<p dir="rtl" class="p2"><span class="s2">چولاق مەخسۇم جېنىمغا بولدى بىر زىخ.</span></p>
<p dir="rtl" class="p2"><span class="s2">ئۇنى ئاز دەپ، ئىشىك ئالدىدا ھۇشيار</span></p>
<p dir="rtl" class="p2"><span class="s2">نېچۈكتۇر ئادىمىيلەر مېنى پايلار.</span></p>
<p dir="rtl" class="p2"><span class="s2">ئانام بىچارىنىڭ ھالىن سورىساڭ،</span></p>
<p dir="rtl" class="p2"><span class="s2">كۆزى ياشلىق، ئۆزى غەم ئىچرە سەرسان.</span></p>
<p dir="rtl" class="p2"><span class="s2">نېمىكى بولسا سەن ئەركىن نەپەس سەن،</span></p>
<p dir="rtl" class="p2"><span class="s2">مېنىڭدەك ناتىۋان مەزلۇم ئەمەس سەن،</span></p>
<p dir="rtl" class="p2"><span class="s2">ۋە ھەتتا ئەرلىكىڭ ھەم قولدا ئەركىڭ،</span></p>
<p dir="rtl" class="p2"><span class="s2">مېنىڭدىن ئۆزگىنى تاپماققا ئەركىن.</span></p>
<p dir="rtl" class="p2"><span class="s2">مېنىڭچۇ؟ قىز تۇغۇلغان شۇ گۇناھىم،</span></p>
<p dir="rtl" class="p2"><span class="s2">نە ئەركىم، نە كۈچۈم باردۇر، خۇدايىم!</span></p>
<p dir="rtl" class="p2"><span class="s2">كىيىكمۇ ياخشىراق مەن بىنەۋادىن،</span></p>
<p dir="rtl" class="p2"><span class="s2">قېچىشقا ئەركى بار چۆلدە بالادىن.</span></p>
<p dir="rtl" class="p2"><span class="s2">مانا يىرتقۇچ ماڭا سالماقتا چاڭگال،</span></p>
<p dir="rtl" class="p2"><span class="s2">نېتەيكىم، يوق ماڭا مۆكمەككە جاڭگال.</span></p>
<p dir="rtl" class="p2"><span class="s2">دېمەك، بوران سوقۇپ گۈل-غۇنچىمىزنى،</span></p>
<p dir="rtl" class="p2"><span class="s2">ئۆمۈرلۈك ئايرىغان ئوخشايدۇ بىزنى.</span></p>
<p dir="rtl" class="p2"><span class="s2">لېكىن سەنسىز ماڭا جاھان كېرەكمەس،</span></p>
<p dir="rtl" class="p2"><span class="s2">جاھانىم نېمە ئۇ، بۇ جان كېرەكمەس.</span></p>
<p dir="rtl" class="p2"><span class="s2">نېچۈك دۇنياغا پاك كەلسەم، كېتەي پاك.</span></p>
<p dir="rtl" class="p2"><span class="s2">تېنىم تاكى لەھەتتە بولغۇچە خاك.</span></p>
<p dir="rtl" class="p2"><span class="s2">ئەجەبلەنمە ئەگەر بىر تۈن ئاخشام<span class="Apple-converted-space"> </span></span></p>
<p dir="rtl" class="p2"><span class="s2">تۇيۇقسىز ئۆچسە بۇ ئالدىمدىكى شام.</span></p>
<p dir="rtl" class="p2"><span class="s2">بۇ شام ئۆچسە يەنە بىر شام تاپارسەن،</span></p>
<p dir="rtl" class="p2"><span class="s2">قاناتىڭنى ئاشۇ شامغا ياقارسەن.</span></p>
<p dir="rtl" class="p2"><span class="s2">ئۈمىد شۇكى، بېغىڭدا كۈلسە غۇنچە،</span></p>
<p dir="rtl" class="p2"><span class="s2">مېنى ھەم ئەسكە ئېپ قوي ئانچە-مۇنچە..."</span></p>
<p dir="rtl" class="p2"><span class="s2">ئوقۇپ خەتنى كېرىم نەچچە ۋە نەچچە،</span></p>
<p dir="rtl" class="p2"><span class="s2">چىرايى تاتىرىپ كەتتى بۆلەكچە.</span></p>
<p dir="rtl" class="p2"><span class="s2">كۆزى تورلاشتى ۋە كەتتى مادارى،</span></p>
<p dir="rtl" class="p2"><span class="s2">ئۈزۈلدى قەلبنىڭ گوياكى تارى.</span></p>
<p dir="rtl" class="p2"><span class="s2">بېرىپ خەتنى ئوبۇلغا، كۆزنى يۇمدى،</span></p>
<p dir="rtl" class="p2"><span class="s2">خىيال دەرياسىغا شۇڭغۇدى، چۆمدى.</span></p>
<p dir="rtl" class="p2"><span class="s2">ئوبۇل جىم، ئۆيمۇ جىم، چوڭقۇر سۈكۈنات،</span></p>
<p dir="rtl" class="p2"><span class="s2">كۆڭۈلنى ئەزگۈدەك بىر غەيرىي ھالەت.</span></p>
<p dir="rtl" class="p2"><span class="s2">لېكىن دەرھال يىغىپ ھۇشىنى يەكدىل،</span></p>
<p dir="rtl" class="p2"><span class="s2">كېرىممۇ يازدى بىر خەتنى ئەپچىل.</span></p>
<p dir="rtl" class="p2"><span class="s2">ئوبۇل شۇئان تېپىپ كەلدى سەمەتنى،</span></p>
<p dir="rtl" class="p2"><span class="s2">نىسايىمغا بېرىپ كەل دېدى خەتنى.</span></p>
<p dir="rtl" class="p2"><span class="s2">نەزەرباغقا يۈگۈردى بالا ئويناق،</span></p>
<p dir="rtl" class="p2"><span class="s2">قولىدا چىڭ تۇتۇپ خەتنى،يالاڭياق.</span></p>
<p dir="rtl" class="p2"><span class="s2">بۇ خەت ئادىي ئىدى، ھەتتا چۇۋالچاق،</span></p>
<p dir="rtl" class="p2"><span class="s2">بىراق قەيسەر ئۈمىدنىڭ نۇرى پارلاق:</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">"سالام دىلبەر، ساڭا مەن بىنەۋادىن،</span></p>
<p dir="rtl" class="p2"><span class="s2">قاراڭغۇ كېچىدەك بەختى قارادىن.</span></p>
<p dir="rtl" class="p2"><span class="s2">باھار يامغۇرىغا چۆل قانچە تەشنا،</span></p>
<p dir="rtl" class="p2"><span class="s2">ئىدىم لەۋزىڭگە مەنمۇ شۇنچە تەشنا.</span></p>
<p dir="rtl" class="p2"><span class="s2">ئۈمىدىم تەلمۈرەر ھەر تاڭدا قانچە،</span></p>
<p dir="rtl" class="p2"><span class="s2">ۋىسال دەرياسىدىن گەر ئىچسە تامچە.</span></p>
<p dir="rtl" class="p2"><span class="s2">قاچانكىم، بىر مۇبارەك نامە كەلدى،</span></p>
<p dir="rtl" class="p2"><span class="s2">دېمەي بىر نامەكىم، دۇردانە كەلدى.</span></p>
<p dir="rtl" class="p2"><span class="s2">بېشىم كۆككە ئۇلاشتى خۇشلۇقىمدىن،</span></p>
<p dir="rtl" class="p2"><span class="s2">بوشاتتى پۇت-قولۇم بىھۇشلۇقۇمدىن.</span></p>
<p dir="rtl" class="p2"><span class="s2">بىراق خەتنى ئوقۇپ دىل پارە بولدى،</span></p>
<p dir="rtl" class="p2"><span class="s2">جاۋابىغا تىلىم بىچارە بولدى.</span></p>
<p dir="rtl" class="p2"><span class="s2">قەلەم تۇتماققىمۇ يەتمەي ماجالىم،</span></p>
<p dir="rtl" class="p2"><span class="s2">گويا بەزگەككە ئوخشاپ قالدى ھالىم.</span></p>
<p dir="rtl" class="p2"><span class="s2">سېنىڭ ئېيتقانلىرىڭنىڭ ھەممىسى راس،</span></p>
<p dir="rtl" class="p2"><span class="s2">مېنىڭ دەردىم ساڭا ياماق بولالماس.</span></p>
<p dir="rtl" class="p2"><span class="s2">بالا تاغى يىقىلسا بىر بېشىڭغا،</span></p>
<p dir="rtl" class="p2"><span class="s2">جاھان غەرق بولغۇدەك تۇرسا يېشىڭغا،</span></p>
<p dir="rtl" class="p2"><span class="s2">نە بولسا مەندە كۈچ، ئىمكان، نە ياردەم،</span></p>
<p dir="rtl" class="p2"><span class="s2">ئۆلۈم مىڭ ياخشىراقتۇر ماڭا بۇ دەم.</span></p>
<p dir="rtl" class="p2"><span class="s2">ئۇيالدىم، تەرلىدىم، چوغدەك قىزاردىم،</span></p>
<p dir="rtl" class="p2"><span class="s2">نادامەتتىن، نومۇستىن كۆپ بوزاردىم.</span></p>
<p dir="rtl" class="p2"><span class="s2">بوزاردىم ئەر تۇرۇپ ئاجىزلىقىمدىن،</span></p>
<p dir="rtl" class="p2"><span class="s2">بۇ تەقدىر ئالدىدا كۈچسىزلىكىمدىن.</span></p>
<p dir="rtl" class="p2"><span class="s2">مېنىڭ ئېرەنلىكىمگە مىڭچە لەنەت،</span></p>
<p dir="rtl" class="p2"><span class="s2">ئوقۇي رەھمەت ساڭا ئەلۋەتتە-ئەلۋەت.</span></p>
<p dir="rtl" class="p2"><span class="s2">ئوقۇي رەھمەت سېنىڭ بەرداشلىقىڭغا،</span></p>
<p dir="rtl" class="p2"><span class="s2">ماڭا تا بىر ئۆمۈر يولداشلىقىڭغا.</span></p>
<p dir="rtl" class="p2"><span class="s2">ۋاپا لەۋزىدە سەن ئىدىڭ مۇئەللىم،</span></p>
<p dir="rtl" class="p2"><span class="s2">ماڭا بەردىڭ يەنە بىر كەررە تەلىم.</span></p>
<p dir="rtl" class="p2"><span class="s2">ئىشەن دىلبەر، ئىشەن مەن بىنەۋاغا،</span></p>
<p dir="rtl" class="p2"><span class="s2">يىگىتلىك قەسىمىم كەتمەس ھاۋاغا.</span></p>
<p dir="rtl" class="p2"><span class="s2">قەسەم بىللا، تېنىمدە بولسا بۇ جان،</span></p>
<p dir="rtl" class="p2"><span class="s2">ساڭا چاڭگال سالالماس ۋەھشىي ھايۋان.</span></p>
<p dir="rtl" class="p2"><span class="s2">قەسەم بىللا سۆزۈمنىڭ يوقى خىلاپى،</span></p>
<p dir="rtl" class="p2"><span class="s2">قىساس خەنجىرىنىڭ بولماس غىلاپى.</span></p>
<p dir="rtl" class="p2"><span class="s2">مېنى پەرۋانىگە ئوخشاتما دىلدار،</span></p>
<p dir="rtl" class="p2"><span class="s2">كى شام ئۆچسە، چىراغنى قىلسا ئۇ يار.</span></p>
<p dir="rtl" class="p2"><span class="s2">نېچۈك ئاسماندا ئاي بىردۇر، قۇياش بىر،</span></p>
<p dir="rtl" class="p2"><span class="s2">تېنىمدە بولسا جان، جانان قاياش بىر.</span></p>
<p dir="rtl" class="p2"><span class="s2">سېنىڭسىز ماڭا ھەم بۇ جان كېرەكمەس،</span></p>
<p dir="rtl" class="p2"><span class="s2">سېنىڭدىن ئۆزگە ھېچ جانان كېرەكمەس.</span></p>
<p dir="rtl" class="p2"><span class="s2">ئۈمىد شۇكى، ئۈمىدنى ئۈزمە ئەي يار،</span></p>
<p dir="rtl" class="p2"><span class="s2">بۇ قەشقەر كېچىسىنىڭ ھەم كۈندۈزى بار!"</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">******</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئىلاھا، ماڭا ھەم ئۈمىدنى يار قىل،</span></p>
<p dir="rtl" class="p2"><span class="s2">يورۇت كۆڭلۈمنى دائىم ئۈمىدۋار قىل.</span></p>
<p dir="rtl" class="p2"><span class="s2">ئەگەرچە بىر قۇرۇق شاخ مەن، سەمەرىسىز،</span></p>
<p dir="rtl" class="p2"><span class="s2">بولاي ئەل چاكىرى، قويما نەزەرسىز.</span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2">ئون بىرىنچى باپ</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">دۈشمەننى بۇ دەھر زەبەردەس قىلۇر،</span></p>
<p dir="rtl" class="p2"><span class="s2">نەخۋەت مەيىدىن بىر نەچچە كۈن مەست قىلۇر.</span></p>
<p dir="rtl" class="p2"><span class="s2">غەم يېمەكى، يەتكۈزسە باشنى كۆككە،</span></p>
<p dir="rtl" class="p2"><span class="s2">ئاخىر يەنە يەر كەبى ئۇنى پەست قىلۇر.</span></p>
<p dir="rtl" class="p2"><span class="s2">-بابۇر</span></p>
<p dir="rtl" class="p2"><span class="s2">مەن ئادەم ئەمەس، پىچاق مەن!</span></p>
<p dir="rtl" class="p2"><span class="s2">-ۋوينىچ("كۆكۈيۈن")</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئوقۇپ لەيلى بۇ خەتنى چەكتى پەرياد،</span></p>
<p dir="rtl" class="p2"><span class="s2">دىلى ئەندىشىدىن كۆپ بولدى ناشاد.</span></p>
<p dir="rtl" class="p2"><span class="s2">"ئىستىكى، نېمىدەپ يازغاندىمەن خەت،</span></p>
<p dir="rtl" class="p2"><span class="s2">خېتىم بوپتۇ يەنە دەردىگە بىر دەرد.</span></p>
<p dir="rtl" class="p2"><span class="s2">سىرىم ئېيتىپ، ئۇنى قىلدىم بىئارام،</span></p>
<p dir="rtl" class="p2"><span class="s2">نېچۈكمۇ تىنچار ئەمدى ئۇ دىلارام؟</span></p>
<p dir="rtl" class="p2"><span class="s2">چېكىپ مەندىن تولا غەم-غۇسسە، تەشۋىش،</span></p>
<p dir="rtl" class="p2"><span class="s2">ئۆزىگە تاپمىغايدى يەنە بىر ئىش.</span></p>
<p dir="rtl" class="p2"><span class="s2">قىساس خەنجىرى گەرچە قولدا تەييار،</span></p>
<p dir="rtl" class="p2"><span class="s2">ۋە لېكىن ھاجى يىرتقۇچ بەكمۇ ھەييار.</span></p>
<p dir="rtl" class="p2"><span class="s2">قەدەمدە كەم ئەمەس ئۇنىڭ يۆلىكى،</span></p>
<p dir="rtl" class="p2"><span class="s2">زامانە شۇنىڭكى، ئامەت شۇنىڭكى.</span></p>
<p dir="rtl" class="p2"><span class="s2">خاتا قىلغانىكەنمەن ئەۋەتىپ خەت،</span></p>
<p dir="rtl" class="p2"><span class="s2">نە پايدا ئەمدى مىڭ چەكسەم نادامەت..."</span></p>
<p dir="rtl" class="p2"><span class="s2">شۇنى ئويلاپ، تۆكۈپ ياش مەيۈسانە،</span></p>
<p dir="rtl" class="p2"><span class="s2">يەنە يازدى كېرىمگە باشقا نامە.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا خەتنى ئېلىپ ماڭدى نىسايىم،</span></p>
<p dir="rtl" class="p2"><span class="s2">يەنە شۇ چېھرىسى غەمكىن مۇلايىم.</span></p>
<p dir="rtl" class="p2"><span class="s2">جۇغى گەرچە ئۇنىڭ بىر ئاز كىچىكرەك،</span></p>
<p dir="rtl" class="p2"><span class="s2">لېكىن ئۇچقۇر ئىدى ئۇ خۇددى يەلدەك.</span></p>
<p dir="rtl" class="p2"><span class="s2">ئۇنى قوشنا موماي باققان بالام دەپ،</span></p>
<p dir="rtl" class="p2"><span class="s2">ئۇ ھەم ئۆستى موماينى ئۆز ئانام دەپ.</span></p>
<p dir="rtl" class="p2"><span class="s2">ئەمەلدە بىر يېتىم قىزدۇر نىسايىم،</span></p>
<p dir="rtl" class="p2"><span class="s2">خەۋەردار ئىدى بۇ ئىشتىن گۈلايىم.</span></p>
<p dir="rtl" class="p2"><span class="s2">شۇڭا دائىم بولۇپ بۇ قىزغا دىلكەش،</span></p>
<p dir="rtl" class="p2"><span class="s2">سىلايتتى باش-كۆزىنى ئەتىگەن-كەچ.</span></p>
<p dir="rtl" class="p2"><span class="s2">ئۇنىڭ ئۈستىگە لەيلى بەكمۇ ئامراق،</span></p>
<p dir="rtl" class="p2"><span class="s2">ئۇ قىز ھەم لەيلىگۈلگە ئىدى مۇشتاق.</span></p>
<p dir="rtl" class="p2"><span class="s2">بىرى ئاچا، بىرى گويا سىڭىلدۇر،</span></p>
<p dir="rtl" class="p2"><span class="s2">بىرى بۇلبۇل، بىرى گوياكى گۈلدۇر.</span></p>
<p dir="rtl" class="p2"><span class="s2">ئەگەر لەيلى دېسە ئۇ جان پىدادۇر،</span></p>
<p dir="rtl" class="p2"><span class="s2">ئۇنىڭ دەردى بىلەن ئۇ ھەم ئادادۇر.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بېرىپ كەلگەندە قىز كېرىم قېشىغا،</span></p>
<p dir="rtl" class="p2"><span class="s2">ئاقار پېشانىسىدىن تەر قېشىغا.</span></p>
<p dir="rtl" class="p2"><span class="s2">ئېلىپ كەپتۇ كېرىمدىن يەنە بىر خەت،</span></p>
<p dir="rtl" class="p2"><span class="s2">ئاڭا لەيلى ھېسابسىز ئېيتتى رەھمەت.</span></p>
<p dir="rtl" class="p2"><span class="s2">ئوقۇپ چىققاچ بۇ خەتنى لەيلى بىر-بىر،</span></p>
<p dir="rtl" class="p2"><span class="s2">چىرايى نەچچە-نەچچە بولدى تەغيىر.</span></p>
<p dir="rtl" class="p2"><span class="s2">گاھى كۆزدە ئۈمىدتىن بىر نىشانە،</span></p>
<p dir="rtl" class="p2"><span class="s2">گاھى تەشۋىش بىلەن تۇتتى پىشانە.</span></p>
<p dir="rtl" class="p2"><span class="s2">گاھى شادلىق تاپار يۈزدە ئىپادە،</span></p>
<p dir="rtl" class="p2"><span class="s2">گاھى غەم-قايغۇسى ئاشار زىيادە.</span></p>
<p dir="rtl" class="p2"><span class="s2">دېمەك، بۇ خەت ئىچىدە غەيرىي سىر بار،</span></p>
<p dir="rtl" class="p2"><span class="s2">بولۇر باب ئاخىرىدا بىزگە ئاشكار...</span></p>
<p dir="rtl" class="p2"><span class="s2">كۆچەيلى ھازىرەنلىك باشقا گەپكە،</span></p>
<p dir="rtl" class="p2"><span class="s2">نەزەرباغدىن ئۇدۇل ياۋاغ تەرەپكە.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">2</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا كەڭرى، كۆتەمە، باغلىق ھويلا،</span></p>
<p dir="rtl" class="p2"><span class="s2">شەھەردە كۆپ زاماندىن داڭلىق ھويلا.</span></p>
<p dir="rtl" class="p2"><span class="s2">قاتار ئۆيلەر بىلەن ئايۋان، پېشايۋان،</span></p>
<p dir="rtl" class="p2"><span class="s2">ئىشىك، تۈۋرۈكلىرىدە نەقىش نامايان.</span></p>
<p dir="rtl" class="p2"><span class="s2">يېرىم تۈن بىرلە ھويلا تىلغا كىردى،</span></p>
<p dir="rtl" class="p2"><span class="s2">ئادەملەر ھەر قايان سەرسان يۈگۈردى.</span></p>
<p dir="rtl" class="p2"><span class="s2">ئېسىلدى نەچچە-نەچچە يەرگە قازانلار،</span></p>
<p dir="rtl" class="p2"><span class="s2">يېقىلدى ھەم توقاچ، شىرمانى نانلار.</span></p>
<p dir="rtl" class="p2"><span class="s2">پالان بايۇ-پوكۇن بەگلەر، ئىماملار،</span></p>
<p dir="rtl" class="p2"><span class="s2">يەنە بايۋەچچىلەر، موللا-ئىشانلار،</span></p>
<p dir="rtl" class="p2"><span class="s2">يەنە كىملەر ۋە كىملەر دىل كۇشادە-</span></p>
<p dir="rtl" class="p2"><span class="s2">كېلىشتى گاھى ئاتلىق، گاھى پىيادە.</span></p>
<p dir="rtl" class="p2"><span class="s2">تولۇپ كەتتى ئادەمگە ھەممە خانە،</span></p>
<p dir="rtl" class="p2"><span class="s2">يېيىلدى داستىخانلار ھەم شاھانە.</span></p>
<p dir="rtl" class="p2"><span class="s2">شۇ خىلدا باشلىنىپ كەتتى بۇ مەرىكە،</span></p>
<p dir="rtl" class="p2"><span class="s2">بەگ ھاجى ھەم"يىگىت"، ھەم بولدى سەركە.</span></p>
<p dir="rtl" class="p2"><span class="s2">پېشايۋاندا تۇرۇپ، سىلاپ ساقالىن،</span></p>
<p dir="rtl" class="p2"><span class="s2">ئىلىك ئالغاندا ھەر مېھمان سالامىن،</span></p>
<p dir="rtl" class="p2"><span class="s2">ئېگەر سەل-پەل بېشىنى گاھى-گاھى،</span></p>
<p dir="rtl" class="p2"><span class="s2">كۈلەر ھەم گاھىدا مەغرۇر سىپايى.</span></p>
<p dir="rtl" class="p2"><span class="s2">دېمەككى، چۆرگىلەپ بۇ چەرخى گەردۇن،</span></p>
<p dir="rtl" class="p2"><span class="s2">بەگ ھاجىنى بۈگۈن كۆپ قىلدى مەمنۇن.</span></p>
<p dir="rtl" class="p2"><span class="s2">دېمەككى، دېگىنىنى قىلدى ھاجى،</span></p>
<p dir="rtl" class="p2"><span class="s2">نېمە قىلسا ئۇنىڭ بارمىش ئىلاجى.</span></p>
<p dir="rtl" class="p2"><span class="s2">شۇڭا، ئاشتى غورۇرى يەنە قات-قات،</span></p>
<p dir="rtl" class="p2"><span class="s2">ئەمەسمىش ھەر نېچۈك ھەرىكەت ئاڭا يات.</span></p>
<p dir="rtl" class="p2"><span class="s2">ئاقارغاندا ساقال، ئەلدىن ئۇيالماي،</span></p>
<p dir="rtl" class="p2"><span class="s2">ئۇيالماقلىق نېمە، ھېچ كۆزگە ئىلماي،</span></p>
<p dir="rtl" class="p2"><span class="s2">قىلۇر توي ياش يىگىتلەردەك كارامەت،</span></p>
<p dir="rtl" class="p2"><span class="s2">بۇ گەرچە بولسىمۇ بىر غەيرىي ئادەت.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بۇ ھويلا ئارقىسى بىر خاس ھەرەمدۇر،</span></p>
<p dir="rtl" class="p2"><span class="s2">ئۇنىڭدا ئىككى خانىم نامەھرەمدۇر.</span></p>
<p dir="rtl" class="p2"><span class="s2">ئۇلار كۈندەش بولۇپ، دائىم يۇتۇپ قان،</span></p>
<p dir="rtl" class="p2"><span class="s2">ئۆتەتتى ئوت بىلەن سۇدەك قېرىشمان.</span></p>
<p dir="rtl" class="p2"><span class="s2">بۈگۈن ھەر ئىككى خاننىڭ كەيپى بەك ساز،</span></p>
<p dir="rtl" class="p2"><span class="s2">بىرىدىن بىرى كۆپرەك ئىدى تەنناز.</span></p>
<p dir="rtl" class="p2"><span class="s2">يالاشتى تۇمشۇقىنى خاتىرى جەم،</span></p>
<p dir="rtl" class="p2"><span class="s2">ياراشقاندەك مۈشۈك-ئىت خۇددى شۇ دەم.</span></p>
<p dir="rtl" class="p2"><span class="s2">لېكىن باشقا ئىدى ھەر كىمدە ئىستەك،</span></p>
<p dir="rtl" class="p2"><span class="s2">كى"جىننىڭ قەستى شاپتۇلدا"دېگەندەك.</span></p>
<p dir="rtl" class="p2"><span class="s2">چوڭ دەيتتى ئۆزىچە:"ئاھ خۇدايىم،</span></p>
<p dir="rtl" class="p2"><span class="s2">يېتىپتۇ ساڭا ئاخىر دەردۇ ھالىم.</span></p>
<p dir="rtl" class="p2"><span class="s2">يېقىپ ھەر كۈنلۈكى باغرىمغا ئاتەش،</span></p>
<p dir="rtl" class="p2"><span class="s2">جېنىمغا زىخ ئىدى بۇ ئۆيدە كۈندەش.</span></p>
<p dir="rtl" class="p2"><span class="s2">بۇ كۈندەشكە بۈگۈن كۈندەش تېپىلدى،</span></p>
<p dir="rtl" class="p2"><span class="s2">ئۇنىڭمۇ باغرىغا ئاتەش يېقىلدى.</span></p>
<p dir="rtl" class="p2"><span class="s2">ئىدىم مەنمۇ سېنىڭدەك بىر قىزىلگۈل،</span></p>
<p dir="rtl" class="p2"><span class="s2">بولۇرسەن سەنمۇ مەندەك ئەمدى خەس-كۈل!"</span></p>
<p dir="rtl" class="p2"><span class="s2">كىچىك خان باشقىچە ئويلار بۇ ئىشنى،</span></p>
<p dir="rtl" class="p2"><span class="s2">تىلەيتتى خۇددى شۇنداق ئىش بولۇشنى.</span></p>
<p dir="rtl" class="p2"><span class="s2">ئەگەر ھاجى كۆڭۈل بەرسە بۆلەككە،</span></p>
<p dir="rtl" class="p2"><span class="s2">ئۇ خانىممۇ يېتەر پات-پات تىلەككە.</span></p>
<p dir="rtl" class="p2"><span class="s2">بۇ ئۆي شۇنداق ھەمىشە خالىسا خالىي،</span></p>
<p dir="rtl" class="p2"><span class="s2">بولاتتى ھەر كېچە يارنىڭ ۋىسالى.</span></p>
<p dir="rtl" class="p2"><span class="s2">ئۇنىڭ بەختىگە قىز قويغانىدى شەرت:</span></p>
<p dir="rtl" class="p2"><span class="s2">بۇ ھويلا ئىچرە تۇرماق ئاڭا بىر دەرد.</span></p>
<p dir="rtl" class="p2"><span class="s2">نېمىكى بولسا باشقا ئۆي تۇتۇلسۇن،</span></p>
<p dir="rtl" class="p2"><span class="s2">بۇ كۈندەشلەر دوقىدىن ئۇ قۇتۇلسۇن.</span></p>
<p dir="rtl" class="p2"><span class="s2">شۇڭا، سەمەندىكى گۈلباغنى تاللاپ،</span></p>
<p dir="rtl" class="p2"><span class="s2">ئۆزىگە ھۇجرا قىلدى ھاجى خالاپ.</span></p>
<p dir="rtl" class="p2"><span class="s2">بۇنىڭدىن ھەر ئىككى خانىممۇ رازى،</span></p>
<p dir="rtl" class="p2"><span class="s2">ساقالنى سىلاپ ھاجىممۇ رازى.</span></p>
<p dir="rtl" class="p2"><span class="s2">بۇ ئىشنىڭ قىزىقى شۇكى خۇسۇسەن،</span></p>
<p dir="rtl" class="p2"><span class="s2">كېرىممۇ بۇ خەۋەردىن بولدى خۇرسەن.</span></p>
<p dir="rtl" class="p2"><span class="s2">دېمەك، ئىشنىڭ تېگىدە بىر پىلان بار،</span></p>
<p dir="rtl" class="p2"><span class="s2">پىلاندا كۆزلىگەن مەخپىي نىشان بار.</span></p>
<p dir="rtl" class="p2"><span class="s2">دېمەك، لەيلى بىكار قويماپتىكەن شەرت،</span></p>
<p dir="rtl" class="p2"><span class="s2">بۇ شەرتتىن چىققۇسى بىر سىررى ھىكمەت...</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا سەمەن ئارا يىگانە بىر باغ،</span></p>
<p dir="rtl" class="p2"><span class="s2">ئۈزۈكنىڭ كۆزىدەك دۇردانە بىر باغ.</span></p>
<p dir="rtl" class="p2"><span class="s2">كىشى قىلسا ئۇنى بىردەم تاماشا،</span></p>
<p dir="rtl" class="p2"><span class="s2">بولۇر بىر تەسىرات كۆڭلىدە ئىنشا،</span></p>
<p dir="rtl" class="p2"><span class="s2">كى ئىنسان ئەمگىكى بىر مۆجىزىكەن،</span></p>
<p dir="rtl" class="p2"><span class="s2">جاھاننىڭ زىننىتى ئەمگەك ئىزىكەن.</span></p>
<p dir="rtl" class="p2"><span class="s2">مانا ئالما، ئانار، شاپتۇل، جىنەستە،</span></p>
<p dir="rtl" class="p2"><span class="s2">ئۈرۈك، ئەنجۈر، گىلاس، ئامۇت ۋە پىستە.</span></p>
<p dir="rtl" class="p2"><span class="s2">دېمەك، باغ مېۋىسى ئېيتقاندىن ئارتۇق،</span></p>
<p dir="rtl" class="p2"><span class="s2">ئۈزۈمزار سايىۋەن بوستاندىن ئارتۇق.</span></p>
<p dir="rtl" class="p2"><span class="s2">چىمەن گۈلشەنلىرى خويمۇ مۇئەتتەر،</span></p>
<p dir="rtl" class="p2"><span class="s2">مۇئەتتەر گۈللىرى گوياكى ئەختەر.</span></p>
<p dir="rtl" class="p2"><span class="s2">خۇسۇسەن كۆل بويىدا گۈلى نەركەس،</span></p>
<p dir="rtl" class="p2"><span class="s2">بولۇر شەيدا گۈزەل ھۆسنىگە ھەركەس.</span></p>
<p dir="rtl" class="p2"><span class="s2">يەنە رەئنا بىلەن مودەن ۋە جۇخار،</span></p>
<p dir="rtl" class="p2"><span class="s2">بىرىدىن بىرىنىڭ ھۆسنى فۇسۇنكار.</span></p>
<p dir="rtl" class="p2"><span class="s2">ئەنە شۇ باغ ئىچىدە بىر ئىمارەت،</span></p>
<p dir="rtl" class="p2"><span class="s2">ئىشىك، تورۇس، تېمى نەقىشتىن ئىبارەت.</span></p>
<p dir="rtl" class="p2"><span class="s2">ئىمارەت ئۈچ تەرەپتىن باغقا يانداش،</span></p>
<p dir="rtl" class="p2"><span class="s2">پەلەمپەيلىك پېشايۋان ئۇللىرى تاش.</span></p>
<p dir="rtl" class="p2"><span class="s2">تالاي باغۋەن، تالاي نەققاش، خەرەتلەر،</span></p>
<p dir="rtl" class="p2"><span class="s2">تالاي ئۇستا ۋە نىمكار ئەزىمەتلەر،</span></p>
<p dir="rtl" class="p2"><span class="s2">كۆمۈلگەندۇ قارا يەرگە قاتارى،</span></p>
<p dir="rtl" class="p2"><span class="s2">بۇ باغقا تەر تۆكۈپ كەتكەچ مادارى.</span></p>
<p dir="rtl" class="p2"><span class="s2">ئىمارەت ھۆسنىنىڭ ھەربىر جىلاسى</span></p>
<p dir="rtl" class="p2"><span class="s2">قىلۇر بىر كۈن مۇقەررەر خۇن دەۋاسى.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۇ باغمۇ تاڭ بىلەن تەڭ تىلغا كىردى،</span></p>
<p dir="rtl" class="p2"><span class="s2">ئادەملەر ھەر قايان سەرسان يۈگۈردى.</span></p>
<p dir="rtl" class="p2"><span class="s2">جامائەت ئۇزىغاچ پېشىن بىلەن تەڭ،</span></p>
<p dir="rtl" class="p2"><span class="s2">بەگ ھاجىمۇ كېلىپ بۇ باغقا شەخسەن،</span></p>
<p dir="rtl" class="p2"><span class="s2">سوراشتۇردى نېچۈك دەپ مۇندا ئىشلار،</span></p>
<p dir="rtl" class="p2"><span class="s2">يەنە بەردى تېگىشلىك پەرمايىشلار.</span></p>
<p dir="rtl" class="p2"><span class="s2">سويۇلدى قانچىلاپ ئۆردەك، توخۇلار،</span></p>
<p dir="rtl" class="p2"><span class="s2">يەنە بىر قانچە پاقلان ۋە قويلار.</span></p>
<p dir="rtl" class="p2"><span class="s2">ئۇياقتا راسلىنار سەيلەر قاتارى،</span></p>
<p dir="rtl" class="p2"><span class="s2">بۇ ياقتا زىخ كاۋاپ، پەرمۇدە بارى.</span></p>
<p dir="rtl" class="p2"><span class="s2">يەنە ئاش-مانتىغا قازان ئېسىقلىق،</span></p>
<p dir="rtl" class="p2"><span class="s2">ساماۋارلارغا ھەم ئوتلار يېقىقلىق،</span></p>
<p dir="rtl" class="p2"><span class="s2">ئۈزۈمزار سايىۋەن ئاندىن بۆلەكچە،</span></p>
<p dir="rtl" class="p2"><span class="s2">قاتار ئۈستەل، ئورۇندۇق نەچچە-نەچچە.</span></p>
<p dir="rtl" class="p2"><span class="s2">سىغىشماس مېۋىلەر ئۈستەلگە گويا،</span></p>
<p dir="rtl" class="p2"><span class="s2">يەنە شىشە-قەدەھلەرمۇ مۇھەييا.</span></p>
<p dir="rtl" class="p2"><span class="s2">ئۇزۇن ئۆتمەي كېلىشتى مېھمان جانابلار،</span></p>
<p dir="rtl" class="p2"><span class="s2">يېغىپ كەتتى پۋۇسكا ھەم پىكاپلار.</span></p>
<p dir="rtl" class="p2"><span class="s2">كېلىشتى بەزىلەر ئاتلىق-سۇۋارى،</span></p>
<p dir="rtl" class="p2"><span class="s2">جىرىڭلار ئۆتۈكىدە تۇچ شىنۇرى.</span></p>
<p dir="rtl" class="p2"><span class="s2">دېمەككى، ئەھلى مەنسەپ بەرى كەلدى.</span></p>
<p dir="rtl" class="p2"><span class="s2">روبىرت شېر ھەم شۇنىڭ قاتارى كەلدى.</span></p>
<p dir="rtl" class="p2"><span class="s2">چىقىپ دەرۋازىنىڭ ئالدىغا ھەر زۇم،</span></p>
<p dir="rtl" class="p2"><span class="s2">كۈتەر مېھماننى ھاجى خۇش تەبەسسۇم.</span></p>
<p dir="rtl" class="p2"><span class="s2">شۇ خىلدا باشلىنىپ بۇ توي-زىياپەت،</span></p>
<p dir="rtl" class="p2"><span class="s2">داۋامى بولدى نەچچە-نەچچە سائەت.</span></p>
<p dir="rtl" class="p2"><span class="s2">گاھى" گاۋشىڭ ۋە گاۋشىڭ" باغنى قاپلار،</span></p>
<p dir="rtl" class="p2"><span class="s2">گاھى سازەندىلەر ئەلنەغمە باشلار.</span></p>
<p dir="rtl" class="p2"><span class="s2">بولۇپ خۇشۋاغ، كۈلەتتى ھەم ئەرباب،</span></p>
<p dir="rtl" class="p2"><span class="s2">خۇسۇسەن ھاجى كۆپ كۈلەر قاقاقلاپ.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۇ ۋەھشىي كۈلكىنىڭ قۇربانى بۇ دەم</span></p>
<p dir="rtl" class="p2"><span class="s2">گۈلايىملار ئۆيىدە ھازا-ماتەم.</span></p>
<p dir="rtl" class="p2"><span class="s2">بۇنىڭ تەسۋىرىگە كۈچ-قۇۋۋىتىم يوق،</span></p>
<p dir="rtl" class="p2"><span class="s2">نە قۇۋۋەتكى، كۆڭۈلدە تاقىتىم يوق.</span></p>
<p dir="rtl" class="p2"><span class="s2">تېنىم تىترەر سىمابتەك لەرزە-لەرزە،</span></p>
<p dir="rtl" class="p2"><span class="s2">ئىرادەم ھەم ئېرىپ كەتتى بۇ لەھزە.</span></p>
<p dir="rtl" class="p2"><span class="s2">قەلەمنى سۈركىسەم قەغەزگە بۇ دەم،</span></p>
<p dir="rtl" class="p2"><span class="s2">سىياھ ئورنىغا تامدى ئابى دىيدەم.</span></p>
<p dir="rtl" class="p2"><span class="s2">مانا مومدەك ئېرىپ ياتقان گۈلايىم،</span></p>
<p dir="rtl" class="p2"><span class="s2">ئەنە باغرى كاۋاپ يىغلار نىسايىم.</span></p>
<p dir="rtl" class="p2"><span class="s2">ئەنە پاتەم چېغىدا كىرپىكى نەم،</span></p>
<p dir="rtl" class="p2"><span class="s2">سەھەر گۈل بەرگلىرىدە خۇددى شەبنەم.</span></p>
<p dir="rtl" class="p2"><span class="s2">قېنىكىن ئاڭا خاس بىر كۆڭلى توقلۇق،</span></p>
<p dir="rtl" class="p2"><span class="s2">بوۋاقتەك ھەر قاچان ئويناقى، شوخلۇق!</span></p>
<p dir="rtl" class="p2"><span class="s2">نېمە بۇ تويمۇ ياكى ھازا-ماتەم،</span></p>
<p dir="rtl" class="p2"><span class="s2">ئەقىلدىن ئازغۇدەك بوپ قالدى پاتەم.</span></p>
<p dir="rtl" class="p2"><span class="s2">مانا لەيلى گوياكى كۈز خازانى،</span></p>
<p dir="rtl" class="p2"><span class="s2">قاياققا ئېپكېتەر قىسمەت بورانى؟</span></p>
<p dir="rtl" class="p2"><span class="s2">ئاران ئون يەتتىگە يەتكەندە ياشى،</span></p>
<p dir="rtl" class="p2"><span class="s2">نېمە كۈنلەرنى كۆرمەي قالدى باشى.</span></p>
<p dir="rtl" class="p2"><span class="s2">نېمىكىن بۇ كېچە تەقدىر قازاسى،</span></p>
<p dir="rtl" class="p2"><span class="s2">ئۆلۈممۇ ياكى بىر ئىقبال رىزاسى؟</span></p>
<p dir="rtl" class="p2"><span class="s2">ئۈمىد-تەشۋىش ئىچىدە قىينىلار جان،</span></p>
<p dir="rtl" class="p2"><span class="s2">يەنە كۆز ئالدىدا دەھشەت نامايان.</span></p>
<p dir="rtl" class="p2"><span class="s2">قۇچاقلار، يىغلا-يىغلا ھەممىنى قىز،</span></p>
<p dir="rtl" class="p2"><span class="s2">قىمىرلار لەۋلىرى تىترەڭگۈ ئۈنسىز.</span></p>
<p dir="rtl" class="p2"><span class="s2">بۇ بەلكى بولغۇسى ئاخىرقى دىدار،</span></p>
<p dir="rtl" class="p2"><span class="s2">كۆرەلمەس بىر-بىرىنى ئەمدى زىنھار.</span></p>
<p dir="rtl" class="p2"><span class="s2">شۇ چاغ ئاستا چىقىرىپ قوللىرىدىن</span></p>
<p dir="rtl" class="p2"><span class="s2">جىمى تويلۇق ئۈزۈكىنى بىرمۇبىردىن.</span></p>
<p dir="rtl" class="p2"><span class="s2">سالار پاتەم، نىسايىملار قولىغا،</span></p>
<p dir="rtl" class="p2"><span class="s2">ئۆزىدە بىر ئۈزۈكلار قالدى تەنھا.</span></p>
<p dir="rtl" class="p2"><span class="s2">ئىدى ئۇ زورەمخاننىڭ يادىكارى،</span></p>
<p dir="rtl" class="p2"><span class="s2">دېمەيكىم يادىكار، پاك قەلب تۇمارى.</span></p>
<p dir="rtl" class="p2"><span class="s2">ئىدى ئۇ "نېچۈك پاك كەلسەم، كېتەي پاك،</span></p>
<p dir="rtl" class="p2"><span class="s2">تېنىم ياكى لەھەتتە بولغۇچە خاك"-</span></p>
<p dir="rtl" class="p2"><span class="s2">دېگەن بىر چىن ساداقەتتىن نىشانە،</span></p>
<p dir="rtl" class="p2"><span class="s2">مۇھەببەت ئەھلىدىن پارلاق نەمۇنە.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">گۈلايىم ھوشىدىن كەتتى شۇ دەمدە،</span></p>
<p dir="rtl" class="p2"><span class="s2">نە تۇيغۇ، نە سېزىم قالدى بەدەندە.</span></p>
<p dir="rtl" class="p2"><span class="s2">خېنىملار ئالدىرار سەمەن تەرەپكە،</span></p>
<p dir="rtl" class="p2"><span class="s2">قۇياشمۇ پاتتى ئاستا، چۈشتى پەسكە.</span></p>
<p dir="rtl" class="p2"><span class="s2">كۆچۈردى شۇ يوسۇن توينى تاراقلاپ،</span></p>
<p dir="rtl" class="p2"><span class="s2">پوۋۇسكا، مەپىلەر يولدا جالاقلاپ.</span></p>
<p dir="rtl" class="p2"><span class="s2">ئۇ كەتتى، قالدى مۇندا داغى پەرياد،</span></p>
<p dir="rtl" class="p2"><span class="s2">پەقەت بىرلا چولاق مەخسۇم ئىدى شاد.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">3</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا سەمەندىكى يەنە ئاشۇ باغ،</span></p>
<p dir="rtl" class="p2"><span class="s2">چىقىپ ئەۋجىگە بەزمە قىزىغان چاغ.</span></p>
<p dir="rtl" class="p2"><span class="s2">ئۇچار پەرۋانىلەر گازۋاي چىراغقا،</span></p>
<p dir="rtl" class="p2"><span class="s2">يېتەر كۈلكە ناۋاسى يىراق-يىراققا.</span></p>
<p dir="rtl" class="p2"><span class="s2">بىراۋلار مارىشار ئەنجان تېمىدىن،</span></p>
<p dir="rtl" class="p2"><span class="s2">بىراۋلار"تۈف" دېدى دەرد-ئەلىمىدىن.</span></p>
<p dir="rtl" class="p2"><span class="s2">بىراۋلار ئېيتتى:"ئەگەرچە بولسا توقلۇق،</span></p>
<p dir="rtl" class="p2"><span class="s2">بۇ توقلۇقتىن چىقاركەن ھەممە شوخلۇق."</span></p>
<p dir="rtl" class="p2"><span class="s2">بىراۋ ئېيتتى:"ئەمەل-مەنسەپ، پۇلى كۆپ،</span></p>
<p dir="rtl" class="p2"><span class="s2">پۇلى كۆپنىڭ نېمە قىلسا يولى كۆپ."</span></p>
<p dir="rtl" class="p2"><span class="s2">بىراۋ ئېيتتى:"يېشى ئاتمىشتىن ئاشتى،</span></p>
<p dir="rtl" class="p2"><span class="s2">بىلەلمەي خۇدىنى ھەددىدىن ئاشتى.</span></p>
<p dir="rtl" class="p2"><span class="s2">ئۆيىدە خانلىرى بىر-بىرىدىن ئارتۇق،</span></p>
<p dir="rtl" class="p2"><span class="s2">يەنە قىز ئاپتىمىش بۇ قېرى تاتۇق.</span></p>
<p dir="rtl" class="p2"><span class="s2">بۈگۈن بولسا ئۇنىڭ بەختۇ كامالى،</span></p>
<p dir="rtl" class="p2"><span class="s2">بولۇر ئەتە ئۇنىڭمۇ بىر زاۋالى."</span></p>
<p dir="rtl" class="p2"><span class="s2">ناماز خۇپتەن ئوقۇپ قايتقان جامائەت</span></p>
<p dir="rtl" class="p2"><span class="s2">ئۆتەركەن باغ يېنىدىن ئۇشبۇ سائەت.</span></p>
<p dir="rtl" class="p2"><span class="s2">بىرى سۆھبەتدىشىغا ئېيتتى قەلبەن</span></p>
<p dir="rtl" class="p2"><span class="s2">"سۇباتىلئاجىزىن" دىن بۇنى نەقلەن:</span></p>
<p dir="rtl" class="p2"><span class="s2">"ئەگەر نەپسىڭ سېنىڭ يەتمىش يېشىڭدىن،</span></p>
<p dir="rtl" class="p2"><span class="s2">نە بولغاي پايدىسى يەتمىش يېشىڭدىن.</span></p>
<p dir="rtl" class="p2"><span class="s2">ئەگەر نەپسىڭ مۇرادىن ئىزدىسەڭ سەن،</span></p>
<p dir="rtl" class="p2"><span class="s2">ئەگەر سەكسەنگە ئۆمرۈك يەتسە سەكسەن."</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">شۇ ھالدا ئەل يېتىپ بولغاندا بىر چاغ،</span></p>
<p dir="rtl" class="p2"><span class="s2">كېتىشتى ھەممە مېھمان كەيپلىرى چاغ.</span></p>
<p dir="rtl" class="p2"><span class="s2">روبىرت شېر ھەم ئىشىك ئالدىدا توختاپ،</span></p>
<p dir="rtl" class="p2"><span class="s2">قۇلاققا نېمىدۇر ئېيتقاچ پىچىرلاپ،</span></p>
<p dir="rtl" class="p2"><span class="s2">قاقاقلاپ كۈلدى ھاجى مەستۇ مەغرۇر،</span></p>
<p dir="rtl" class="p2"><span class="s2">قۇچاقلاپ ئالدى ھەتتا "دوست"نى مەسرۇر.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">مانا گۈلدەك بېزەكلىك خالىي ھۇجرا،</span></p>
<p dir="rtl" class="p2"><span class="s2">بۇ ھۇجرا ئىچرە قىزغا يەڭگە ھەمراھ.</span></p>
<p dir="rtl" class="p2"><span class="s2">يوغان ئۈستەلدە خىل-خىل نازۇنېمەت،</span></p>
<p dir="rtl" class="p2"><span class="s2">قىلار يەڭگە نېچۈكتۇر ۋەز-نەسىھەت.</span></p>
<p dir="rtl" class="p2"><span class="s2">يېنىچە ئولتۇرۇپ قىز كۆزىن ئۈزمەس-</span></p>
<p dir="rtl" class="p2"><span class="s2">دېرىزە ئۈزرە باغدىن بىردەم ۋە بىر پەس.</span></p>
<p dir="rtl" class="p2"><span class="s2">گويا تىلسىز ئىدى قىز ھەمدە ساڭرۇ،</span></p>
<p dir="rtl" class="p2"><span class="s2">كۆزىگە ھۇجرىمۇ گۆردەك قاراڭغۇ.</span></p>
<p dir="rtl" class="p2"><span class="s2">قاچانكى توختىغاچ باغدا تاماشا،</span></p>
<p dir="rtl" class="p2"><span class="s2">دېدى لەيلى: " ئىسسىپ كەتتى خاناچا!"</span></p>
<p dir="rtl" class="p2"><span class="s2">بۇنى ئاڭلاپ سۆيۈندى، كۈلدى يەڭگە،</span></p>
<p dir="rtl" class="p2"><span class="s2">دېمەككى، گاچا قىزمۇ كىردى تىلگە.</span></p>
<p dir="rtl" class="p2"><span class="s2">شۇڭا دەرھال ئېچىلدى چوڭ دېرىزە،</span></p>
<p dir="rtl" class="p2"><span class="s2">شامالدا يەلپۈنەر ھال شايى پەردە.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئۆچۈپ گازۋاي چىراغ، قونغاندا زۇلمەت،</span></p>
<p dir="rtl" class="p2"><span class="s2">قانات يايغاندا باغدا بىر سۈكۈنات.</span></p>
<p dir="rtl" class="p2"><span class="s2">چىقىپ گۈللۈك ئىچىدىن ئىككى ئادەم،</span></p>
<p dir="rtl" class="p2"><span class="s2">دېرىزە تۈۋىگە جىم چۆكتى شۇ دەم.</span></p>
<p dir="rtl" class="p2"><span class="s2">بىرى بەستىلىك، بىرى ئۇندىن قاۋۇلراق،</span></p>
<p dir="rtl" class="p2"><span class="s2">قولىدا خەنجىرى، كۆڭنەكلىرى ئاق.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بەگ ھاجىمۇ خۇشال، مەغرۇر خىرامان-</span></p>
<p dir="rtl" class="p2"><span class="s2">قەدەم قويغانىدى دەھلىزگە شۇئان.</span></p>
<p dir="rtl" class="p2"><span class="s2">كۈتۈپ ئالدى ئۇنى دەھلىزگە يەڭگە،</span></p>
<p dir="rtl" class="p2"><span class="s2">شاراقلاپ ئالقىنىدا نەچچە تەڭگە.</span></p>
<p dir="rtl" class="p2"><span class="s2">يېپىلغاچ ھۇجرىنىڭ باغداد ئىشىكى،</span></p>
<p dir="rtl" class="p2"><span class="s2">دۈپۈلدەپ كەتتى ھەم قىزنىڭ يۈرىكى.</span></p>
<p dir="rtl" class="p2"><span class="s2">قىيا باقتى ئىشىككە كۆز ئۇچىدا،</span></p>
<p dir="rtl" class="p2"><span class="s2">پىچاق تۇتقان قولى رومال ئىچىدە.</span></p>
<p dir="rtl" class="p2"><span class="s2">پىلىلداپ نۇر چاچار ئۈستەلدە لامپا،</span></p>
<p dir="rtl" class="p2"><span class="s2">بەگ ھاجى سايىسىمۇ چۈشتى تامغا.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">كۈلۈپ ھاجى يېقىن كەلگەندە ھامانە،</span></p>
<p dir="rtl" class="p2"><span class="s2">ئېتىلدى ئىككى شىر غەزەپكارانە.</span></p>
<p dir="rtl" class="p2"><span class="s2">كېرىم گالدىن سىقىپ، يەرگە يىقىتتى،</span></p>
<p dir="rtl" class="p2"><span class="s2">غېنى ئاغزىغا دەرھال پاختا تىقتى.</span></p>
<p dir="rtl" class="p2"><span class="s2">قولىنى باغلىدى بەلباغ بىلەن چىڭ،</span></p>
<p dir="rtl" class="p2"><span class="s2">دىرىلدەر ھاجى ئىتتەك يەردە مىڭ-مىڭ.</span></p>
<p dir="rtl" class="p2"><span class="s2">پىچاقلار يالتىراپ كەتكەندە شۇ ئان،</span></p>
<p dir="rtl" class="p2"><span class="s2">ئېسىلدى قىز كېرىمگە ھەم پەرىشان.</span></p>
<p dir="rtl" class="p2"><span class="s2">دېدى:"ئاللا ئۆزى تارتسۇن جازاغا،</span></p>
<p dir="rtl" class="p2"><span class="s2">ئانام بىچارىنى قويماڭ بالاغا!"</span></p>
<p dir="rtl" class="p2"><span class="s2">كېرىم"خەپ" دەپ ساقالدىن تۇتقىنىچە،</span></p>
<p dir="rtl" class="p2"><span class="s2">كېسىۋالدى ساقالنى ئىڭىكىگىچە.</span></p>
<p dir="rtl" class="p2"><span class="s2">ئۇنى نەپرەت بىلەن ئىرغىتتى يەرگە،</span></p>
<p dir="rtl" class="p2"><span class="s2">ئۆزىمۇ چۆمدى دەھشەت قارا تەرگە.</span></p>
<p dir="rtl" class="p2"><span class="s2">تامام ھۇشسىز ياتار ھاجى تىنىقسىز،</span></p>
<p dir="rtl" class="p2"><span class="s2">چىراغمۇ ئۆچتى، قالدى ئۆي يورۇقسىز.</span></p>
<p dir="rtl" class="p2"><span class="s2">ئۈچەيلەن چىقتى باغقا، باغ قاراڭغۇ،</span></p>
<p dir="rtl" class="p2"><span class="s2">نە باغكى، ھەممە ياق شۇنداق قاراڭغۇ،</span></p>
<p dir="rtl" class="p2"><span class="s2">ئوبۇل تەييار ئىدى ئۆتەر يولىدا،</span></p>
<p dir="rtl" class="p2"><span class="s2">تۈرۈلگەن يەڭلىرى خەنجەر قولىدا.</span></p>
<p dir="rtl" class="p2"><span class="s2">شۇ ھالدا كېلىشىپ سۈڭگۈچ قېشىغا،</span></p>
<p dir="rtl" class="p2"><span class="s2">چىقار چاغدا شۇ يەردىن باغ تېشىغا،</span></p>
<p dir="rtl" class="p2"><span class="s2">ئوبۇل سەكرەپ لاپاسقا چىقتى چاققان،</span></p>
<p dir="rtl" class="p2"><span class="s2">لاۋۇلداپ ئوت-خەشەكمۇ ياندى شۇئان.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">چىقىپ كەتتى ئۇلار باغدىن سالامەت،</span></p>
<p dir="rtl" class="p2"><span class="s2">ۋە لېكىن ھەممە ياق بىر ۋەھشىي زۇلمەت.</span></p>
<p dir="rtl" class="p2"><span class="s2">ئاشۇ زۇلمەت ئىچىدە خۇددى غايىب-</span></p>
<p dir="rtl" class="p2"><span class="s2">بولۇشقاندەك يوقالدى بەك تاسادىپ.</span></p>
<p dir="rtl" class="p2"><span class="s2">يوقالدى، ھېچ كۆرۈنمەس قارىسى ھەم،</span></p>
<p dir="rtl" class="p2"><span class="s2">بۇنىڭدەك كېچىلەر كەمدىن بولۇر كەم.</span></p>
<p dir="rtl" class="p2"><span class="s2">جاھان جىمجىت، گويا تىلسىز تەبىئەت،</span></p>
<p dir="rtl" class="p2"><span class="s2">ۋە بەلكى چۈش كۆرەر ئۇخلاپ شۇ سائەت.</span></p>
<p dir="rtl" class="p2"><span class="s2">پەقەت پەستە تۈمەن دەرياسى ئويغاق،</span></p>
<p dir="rtl" class="p2"><span class="s2">ئاقار ئۇ شارقىراپ تاشقىن ۋە قايناق.</span></p>
<p dir="rtl" class="p2"><span class="s2">ئاقار ئۇ تولغىنىپ، كۆپۈكلىنىپ تېز،</span></p>
<p dir="rtl" class="p2"><span class="s2">نېمە ئىستەيدىكىن مۇنچە سەۋرسىز.</span></p>
<p dir="rtl" class="p2"><span class="s2">نېمىكىن ئىستىكى، مەقسەت-مۇرادى،</span></p>
<p dir="rtl" class="p2"><span class="s2">قەيەركىن كۆزلىگەن نىشانى زادى!</span></p>
<p dir="rtl" class="p2"><span class="s2">جاھان جىمجىت گويا تىلسىز تەبىئەت،</span></p>
<p dir="rtl" class="p2"><span class="s2">ۋە بەلكى چۈش كۆرەر ئۇخلاپ شۇ سائەت.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">لېكىن ئۆرلەپ لاپاستا، ئوتمۇ شۇئان-</span></p>
<p dir="rtl" class="p2"><span class="s2">باغ-ھويلا ئارىلاپ قوزغالدى چۇقان.</span></p>
<p dir="rtl" class="p2"><span class="s2">داراڭلاپ داس-چېلەك، باشلاندى ۋاڭ-چۇڭ،</span></p>
<p dir="rtl" class="p2"><span class="s2">قېقىلدى ھاجىنىڭ ئىشىكى "دۇڭ-دۇڭ."</span></p>
<p dir="rtl" class="p2"><span class="s2">ئىشىكنى ئاچمىغاچ، تاقەت قىلالماي-</span></p>
<p dir="rtl" class="p2"><span class="s2">ئىتتىردى، كىردى ئۆيگە يەڭگە سورىماي.</span></p>
<p dir="rtl" class="p2"><span class="s2">كىرىپ ھەيرەتتە قالدى، ھۇجرا تىنسىز،</span></p>
<p dir="rtl" class="p2"><span class="s2">ئادەم يوقتەك تامام جىمجىت تىنىقسىز.</span></p>
<p dir="rtl" class="p2"><span class="s2">چۆچۈپ ئارقىغا ياندى، سالدى چۇقان،</span></p>
<p dir="rtl" class="p2"><span class="s2">كېلىشتى نەچچە خادىم بەك پەرىشان.</span></p>
<p dir="rtl" class="p2"><span class="s2">يېقىپ شامنى، قاراپ ھەيران قېلىشتى،</span></p>
<p dir="rtl" class="p2"><span class="s2">نېمە قىلماقنى بىلمەي تىڭىرقاشتى.</span></p>
<p dir="rtl" class="p2"><span class="s2">بىرى دەرھال تېپىپ ئەقلىنى بىر ئاز،</span></p>
<p dir="rtl" class="p2"><span class="s2">بوشاتتى ھاجىنى ھەم قىلدى ئاۋاز.</span></p>
<p dir="rtl" class="p2"><span class="s2">سۇ كەلتۈردى، ئۇنى سەپتى يۈزىگە،</span></p>
<p dir="rtl" class="p2"><span class="s2">بەگ ھاجىمۇ كېلىپ شۇ چاغ ئۆزىگە،</span></p>
<p dir="rtl" class="p2"><span class="s2">چۆچۈپ "ۋايداد" دېدى ھەم قوپتى مۆڭدەپ،</span></p>
<p dir="rtl" class="p2"><span class="s2">خىيال قىلماس ئىدى ئۇ "مەن تىرىك" دەپ.</span></p>
<p dir="rtl" class="p2"><span class="s2">بۇ نېمە ھادىسە، يامان چۈشىمۇ؟</span></p>
<p dir="rtl" class="p2"><span class="s2">ۋە ياكى ئوڭىدا كۆرگەن ئىشىمۇ؟</span></p>
<p dir="rtl" class="p2"><span class="s2">غۇۋالاشتى كۆزى، تىترەپ ۋۇجۇدى،</span></p>
<p dir="rtl" class="p2"><span class="s2">ساراڭدەك ھەر تەرەپ سەرسان ئۇرۇندى،</span></p>
<p dir="rtl" class="p2"><span class="s2">ئۇرۇندى خۇددى بىر يارىدار قاۋاندەك،</span></p>
<p dir="rtl" class="p2"><span class="s2">ۋە يا بەلدىن ئۈزۈلگەن بىر يىلاندەك.</span></p>
<p dir="rtl" class="p2"><span class="s2">چۆچۈپ "ۋايداد" دېدى، قېنى ساقالى،</span></p>
<p dir="rtl" class="p2"><span class="s2">زاۋالغا ماڭدىمۇ شۆھرەت كامالى؟</span></p>
<p dir="rtl" class="p2"><span class="s2">تىرىك ئۆلدى دېگەن شۇ، ئاھ پالاكەت،</span></p>
<p dir="rtl" class="p2"><span class="s2">خالايىققا نېچۈك بولغاي مالاقەت؟</span></p>
<p dir="rtl" class="p2"><span class="s2">ئۇنىڭدىن ئۆلگىنى مىڭ ئىدى خوپراق،</span></p>
<p dir="rtl" class="p2"><span class="s2">قاراڭغۇ گۆردە تەننى ياپسا تۇپراق!</span></p>
<p dir="rtl" class="p2"><span class="s2">چۆچۈپ"ۋايداد" دېدى، تولغاندى ھەر-ھەر،</span></p>
<p dir="rtl" class="p2"><span class="s2">قېنى لەيلى، قېنى ئۇ ئولجا گۆھەر؟</span></p>
<p dir="rtl" class="p2"><span class="s2">نېمە بۇ مۇنچە دەھشەتلىك پالاكەت،</span></p>
<p dir="rtl" class="p2"><span class="s2">ئۆيىگە ئوت قويۇپ، بەرسە تالاپەت.</span></p>
<p dir="rtl" class="p2"><span class="s2">كىم ئۇ مۇنچە قارام، بەڭۋاش ۋە تەرسا،</span></p>
<p dir="rtl" class="p2"><span class="s2">بەگ ھاجى شۆھرىتىنى يەرگە ئۇرسا!</span></p>
<p dir="rtl" class="p2"><span class="s2">قېنىكىن يۆلىكى سىجاڭ ۋە جۈنجاڭ،</span></p>
<p dir="rtl" class="p2"><span class="s2">قېنىكىن يانتاياق بولغاچ خا كوجاڭ؟</span></p>
<p dir="rtl" class="p2"><span class="s2">قېنىكىن دوستى ئۇ "دانا"  روبىرت شېر،</span></p>
<p dir="rtl" class="p2"><span class="s2">بۇ يەڭلىغ قىلسا تەقدىر ئۇنى تەھقىر!</span></p>
<p dir="rtl" class="p2"><span class="s2">بەگ ھاجى ئۆيدە دادلار، سىرتتا شاۋقۇن،</span></p>
<p dir="rtl" class="p2"><span class="s2">تېخىچە ئۆچمىگەن لاپاستا يالقۇن.</span></p>
<p dir="rtl" class="p2"><span class="s2">پالىلداپ كەتتى گويا يەنە خەنجەر،</span></p>
<p dir="rtl" class="p2"><span class="s2">كۆرۈندى يەنە گويا ئىككى قەيسەر.</span></p>
<p dir="rtl" class="p2"><span class="s2">چۆچۈپ"ۋايداد" دېدى، كەتتى ئەقىل-ھۇش،</span></p>
<p dir="rtl" class="p2"><span class="s2">يىقىلدى دۈم چۈشۈپ ئۇ بولدى بىھۇش.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">چېپىشتى نەچچە خادىم ھەر تەرەپكە،</span></p>
<p dir="rtl" class="p2"><span class="s2">مىنىپ ئات ئىككىسى شەھەر تەرەپكە.</span></p>
<p dir="rtl" class="p2"><span class="s2">كېلىشتى ساقچىلار، كوجاڭ، جۈيجاڭلار،</span></p>
<p dir="rtl" class="p2"><span class="s2">يەنە ھەربىي شىتابتىن نەچچە جاڭلار.</span></p>
<p dir="rtl" class="p2"><span class="s2">بېرىپ بۇ ھادىسە ھەققىدە تەبىر،</span></p>
<p dir="rtl" class="p2"><span class="s2">كېچىچە قان يۇتۇپ ئويلاشتى تەدبىر.</span></p>
<p dir="rtl" class="p2"><span class="s2">بۇنى تەسۋىرلىمەك ئەمدى نە ھاجەت،</span></p>
<p dir="rtl" class="p2"><span class="s2">شۇنى تەكىتلىمەك بەستۇر ناھايەت-</span></p>
<p dir="rtl" class="p2"><span class="s2">كى دۇنيا ھەر كىشىگە بىر ئېتىز يەر،</span></p>
<p dir="rtl" class="p2"><span class="s2">ئۇرۇقنى ياخشى تاللا، پەم بىلەن تەر.</span></p>
<p dir="rtl" class="p2"><span class="s2">نېمە تەرسەڭ شۇنى ئورۇپ ئالۇرسەن،</span></p>
<p dir="rtl" class="p2"><span class="s2">تېرىپ ئارپا، نېچۈك بۇغداي ئالۇرسەن؟</span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2"> </span></p>
<p dir="rtl" class="p2"><span class="s2">خاتىمە</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">ئۆتمۈش ئۆلۈمنىڭ، كېلەچەك-سېنىڭكى.</span></p>
<p dir="rtl" class="p2"><span class="s2">-شېللى پېرسى</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">قانداقلا بولسۇن، كېلەچەك بىزنىڭكى.</span></p>
<p dir="rtl" class="p2"><span class="s2">-لۇشۇن</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">1</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">تۈگەپ قالدى مانا ئاخىر ھېكايە،</span></p>
<p dir="rtl" class="p2"><span class="s2">ۋە لېكىن ئارمىنىم كۆپ بەناھايە.</span></p>
<p dir="rtl" class="p2"><span class="s2">كى داستان ئاخىرى قالدى ناروشەن،</span></p>
<p dir="rtl" class="p2"><span class="s2">تۇماندا قالغىنىدەك خۇددى گۈلشەن.</span></p>
<p dir="rtl" class="p2"><span class="s2">قېنى لەيلى، كېرىم، ئوبۇل، غېنىلەر،</span></p>
<p dir="rtl" class="p2"><span class="s2">قاياققا كەتتى بۇ ئاغا-ئىنىلەر؟</span></p>
<p dir="rtl" class="p2"><span class="s2">نە بولدى ئاقىۋەت، نە كەچتى ھالى،</span></p>
<p dir="rtl" class="p2"><span class="s2">ئۆچۈردى نەگە قىسمەتنىڭ شامالى؟</span></p>
<p dir="rtl" class="p2"><span class="s2">ئېچىلماي قالدى بۇ داستاندا شۇ سىر،</span></p>
<p dir="rtl" class="p2"><span class="s2">گويا قالدى كىتابىم چالا تەپسىر.</span></p>
<p dir="rtl" class="p2"><span class="s2">نېتەيكىم، تۈن ئىدى كۈندۈزمۇ ئۇ چاغ،</span></p>
<p dir="rtl" class="p2"><span class="s2">يىتتۈردۈم شۇڭا ئۇ ئىزلارنى بىۋاخ.</span></p>
<p dir="rtl" class="p2"><span class="s2">چېكىپ بۇ يولدا گەرچە دەردۇ مېھنەت</span></p>
<p dir="rtl" class="p2"><span class="s2">ۋە ھەتتا گاھىدا يۈزمىڭ ئوقۇبەت.</span></p>
<p dir="rtl" class="p2"><span class="s2">ئېزىققان بىنەسىپ سەيياھقا ئوخشاش-</span></p>
<p dir="rtl" class="p2"><span class="s2">كېزىپ چۆللەر ئارا، كۆپ گاڭگىراپ باش،</span></p>
<p dir="rtl" class="p2"><span class="s2">قىدىردىم، تاپمىدىم ھېچ يەردە بىر ئىز،</span></p>
<p dir="rtl" class="p2"><span class="s2">كى قەشقەر ئاسمىنى ئىدى قۇياشسىز.</span></p>
<p dir="rtl" class="p2"><span class="s2">قۇياشسىز ھەم تۇمانلىق بولسا ئالەم،</span></p>
<p dir="rtl" class="p2"><span class="s2">نېچۈك تاپقاي بېرىپ مەنزىلنى ئادەم.</span></p>
<p dir="rtl" class="p2"><span class="s2">يېزىلغاچقا شۇ زۇلمەتتە كىتابىم،</span></p>
<p dir="rtl" class="p2"><span class="s2">زاماندىن زارلىنىش بولدى خىتابىم.</span></p>
<p dir="rtl" class="p2"><span class="s2">ھەمىشە ھەمراھىم بولغاچقا قايغۇ،</span></p>
<p dir="rtl" class="p2"><span class="s2">تۆكەر كۆز ياشىنى مىسرالىرىممۇ.</span></p>
<p dir="rtl" class="p2"><span class="s1"> </span></p>
<p dir="rtl" class="p2"><span class="s2">بىراق، مەڭگۈ ئەمەسكەن قارا زۇلمەت،</span></p>
<p dir="rtl" class="p2"><span class="s2">بولۇركەن كېچىنىڭ كۈندۈزى، ئەلۋەت!</span></p>
<p dir="rtl" class="p2"><span class="s2">مانا تاڭمۇ ئېتىپ، كۈلدى قۇياشمۇ،</span></p>
<p dir="rtl" class="p2"><span class="s2">تۈمەنمۇ كۈلدى، ئېرتىش، يورۇڭقاشمۇ.</span></p>
<p dir="rtl" class="p2"><span class="s2">ئېسەر گۈلشەندە ئەمدى تاڭ ساباسى،</span></p>
<p dir="rtl" class="p2"><span class="s2">چاڭىلدار باغ ئارا قۇش ناۋاسى.</span></p>
<p dir="rtl" class="p2"><span class="s2">سابا كەلدى، دېمەك ئىقبالمۇ كەلدى،</span></p>
<p dir="rtl" class="p2"><span class="s2">تۈگەپ ھىجران-پىراق، ۋىسالمۇ كەلدى.</span></p>
<p dir="rtl" class="p2"><span class="s2">نېسىپ بولسا يەنە قەشقەرنى كۆرمەك،</span></p>
<p dir="rtl" class="p2"><span class="s2">تۈمەن بويلىرىدا ئازادە كەزمەك،</span></p>
<p dir="rtl" class="p2"><span class="s2">تېپىپ لەيلى-كېرىملارنىڭ مۇقامىن،</span></p>
<p dir="rtl" class="p2"><span class="s2">يازارمەن، شۈبھسىز، داستان داۋامىن.</span></p>
<p dir="rtl" class="p2"><span class="s2">يازارمەن ئەمدى تاڭ كۈلگەن زاماننى،</span></p>
<p dir="rtl" class="p2"><span class="s2">شۇ تاڭنىڭ نۇرىغا چۆمگەن جاھاننى.</span></p>
<p dir="rtl" class="p2"><span class="s2">ئىشەنچىم ھەر زامان كامىل ۋە پاكىز،</span></p>
<p dir="rtl" class="p2"><span class="s2">نىيەت-ئىقبالدا پاكلىق ئاڭا بائىز.</span></p>
<p dir="rtl" class="p2"><span class="s1"> </span></p>
<p dir="rtl" class="p3"><span class="s2">1948-1949-يىللىرى يېزىلغان.</span></p>
<p dir="rtl" class="p3"><span class="s2">1979-يىلى تۈزىتىلگەن.</span></p>
<p class="p4"><span class="s2"> </span></p>
</body>
</html>
