<!DOCTYPE html PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
<head>
  <meta http-equiv="Content-Type" content="text/html; charset=utf-8">
  <meta http-equiv="Content-Style-Type" content="text/css">
  <title></title>
  <meta name="Generator" content="Cocoa HTML Writer">
  <meta name="CocoaVersion" content="1348.17">
  <link rel="stylesheet" href="file:///android_asset/html/style.css" />
  <style type="text/css">
    p.p1 {margin: 0.0px 0.0px 0.0px 0.0px; text-align: right; font: 18.0px 'UKIJ Ekran'; color: #000000; -webkit-text-stroke: #000000}
    p.p2 {margin: 0.0px 0.0px 0.0px 0.0px; text-align: right; font: 16.0px 'UKIJ Ekran'; color: #000000; -webkit-text-stroke: #000000}
    span.s1 {font-kerning: none}
  </style>
</head>
<body>
<p class="p1"><span class="s1">ئەپ ھەققىدە</span></p>
<p class="p2"><span class="s1"><br>
</span></p>
<p class="p2"><span class="s1">ئەسسالامۇ ئەلەيكۇم، ئەزىز تورداش</span></p>
<p class="p2"><span class="s1">سىز ئىشلىتىۋاتقان مەزكۇر ئەپ كەمىنە ئۇيغۇربەگنىڭ ئەپ بازىرىغا يوللىغان ئۈچۈنچى ئەپ دىتالى بولۇپ، بىر مەزگىللىك ئۆگىنىشىمنىڭ مەھسۇلاتىدۇر. سەۋىيەمنىڭ چەكلىك بولۇشى شۇنداقلا ۋاقتىمنىڭ قىسلىقى تۈپەيلى، ئەسلىدىكى ئەپ لايىھەسى بۇيىچە پۈتتۈرۈشكە مۇۋەققەت بولالماي ھەمدە نۇرغۇن ئىقتىدارلىرىنى قوشۇپ بولالماي تۇرۇپلا، شۇنداق ئاددىي بىر ھالەتتە ھۇزۇرۇڭلارغا سۇنۇپ تۇرۇپتىمەن. مەزكۇر ئەپ مەرھۇم شائىرىمىز ئابدۇرېھىم ئۆتكۈر ئەپەندى ۋاپاتىنىڭ يىگىرمە يىللىق خاتىرىسىگە تەييارلانغان بولۇپ، ئاپتورنىڭ ۋەتەن ئىچىدە ئېلان قىلىنغان 90 پارچىدىن ئارتۇق نەزمىي ئەسەرلىرىنى ئۆز ئىچىگە ئالغان. كېيىنكى نەشىرلىرىدە، خۇدايىم تىنىمنى ئامان قىلسا، ئاپتورنىڭ نەسىرىي ئەسەرلىرىنىمۇ قوشۇشنى ئويلاۋاتىمەن. شۇڭلاشقا، قولىدا ئاپتورنىڭ تېكىست ھالىتىدىكى تەييار ماتىرىيالى بار تورداشلارنىڭ تەڭشەك بېتىدىكى ئېلخەت ئالاقە ئۇسۇلى ئارقىلىق كەمىنىگە ياردەم قىلىشىنى چىن دىلىمدىن ئۈمىد قىلىمەن.<span class="Apple-converted-space"> </span></span></p>
<p class="p2"><span class="s1"><br>
</span></p>
<p class="p2"><span class="s1">ئاخىرىدا، مەزكۇر ئەپنىڭ تېكىست ھۆججەتلىرىنى كىرگۈزۈشتە ياردەم قىلغان شېنجىن ئۇنىۋېرسىتىتىدىكى ئۇيغۇر ستۇدېنت ئىنى-سىڭىللىرىمغا، ئەپنىڭ لايىھە قىسمىدا ئالاھىدە ياردەمدە بولغان ياش لايىھەلىگۈچى، سەنئەتكار ئابلىمىت ئابلەتكە چىن كۆڭلۈمدىن رەھمەت ئېيتىمەن. <span class="Apple-converted-space"> </span></span></p>
<p class="p2"><span class="s1"><br>
</span></p>
<p class="p1"><span class="s1">ئابدۇرېھىم ئۆتكۈرنىڭ ھاياتى</span></p>
<p class="p2"><span class="s1"><br>
</span></p>
<p class="p2"><span class="s1">مول نەتىجىلىرى بىلەن خەلقىمىزنىڭ كۆڭۈل تۆرىدىن ئورۇن ئېلىپ كېلىۋاتقان ئىستىداتلىق يازغۇچى، ئەدەبىياتشۇناس ئالىم ئابدۇرېھىم ئۆتكۈر 1923- يىلىقۇمۇلدا ئوتتۇرا ھال تىجارەتچى ئائىلىسىدە دۇنياغا كەلگەن. ئۇ ئاتا- ئانىسىدىن كىچىكىدىلا ئايرىلىپ، يېتىم قالغان. دادىسى تىلەش بېگىم ئاتۇش تىجەنلىك كىشى بولۇپ،ئالەمدىن ئۆتەر چېغىدا، ئەمدىلا تۆت ياشقا كىرگەن ئابدۇرېھىمنى قۇمۇل مۆتىۋەرلىرىدىن بولغان دوستى ئوسمان ھاجىغا ئوغۇللۇققا بېرىۋەتكەن. ئوسمان ھاجىم كۆپنى كۆرگەن، ئوقۇمۇشلۇق، تەرەققىيپەرۋەر كىشى ئىدى.ئۇ ئۆمۈر بويى پەرزەنت يۈزى كۆرمىگەن بولغاچقا، ئابدۇرېھىمنى ئىنتايىن ئارزۇلاپ ۋە كۆڭۈل قويۇپ تەربىيىلىگەن.ئۇنى ئۆزى ئوقۇتۇپ خەت-ساۋات چىقارغاندىن كېيىن،دىنىي مەكتەپكە بەرگەن. دىنىي مەكتەپتە دەرسلىك قىلىنغان كلاسسىك ئەسەرلەر ئىچىدە " سوپى ئاللا يار" دېگەن كىتاب تىلىنىڭ چۈشىنىشلىك، ئاممىباب، گۈزەل، تەسىرلىك بولۇشى ۋە ۋەزنىنىڭ جاراڭلىقلىقى بىلەن ئابدۇرېھىم ئۆتكۈرنى ئۆزىگە مەپتۇن قىلىۋالغان. شۇنىڭ ئۈچۈن ئۇ ئىككى مىڭ مىسرادىن ئارتۇق شېئىردىن تۈزۈلگەن بۇ كىتابنىڭ كۆپ قىسمىنى يادىلاپ بولغان.</span></p>
<p class="p2"><span class="s1"><br>
</span></p>
<p class="p2"><span class="s1">1934-يىلى ئابدۇرېھىم ئۆتكۈر باشلانغۇچ مەكتەپتە پەننىي بىلىم ئېلىشقا مۇيەسسەر بولغان ۋە 1936-يىلى ئۈرۈمچىگە ئوقۇشقا ئەۋەتىلىپ، ئۈرۈمچى بىرىنچى گىمنازىيىدە ئۈچ يىل ئوقۇغاندىن كېيىن، 1939- يىلى شىنجاڭ دارىلفۇنىغا ئىمتىھان بېرىپ كىرگەن.1942- يىلى بۇ مەكتەپنىڭ پېداگوگىكا فاكۇلتېتىنى ئەلا نەتىجە بىلەن پۈتتۈرگەن. ئۈرۈمچىدىكى مەكتەپ تۇرمۇشى ئابدۇرېھىم ئۆتكۈر ئۈچۈن يىڭى ھايات دەۋرى بولغان.ئۇ بۇ مەزگىلدە گاڭ قانات لاچىن،"دولقۇنلۇق ھايات ، يىڭى جۇڭگو گۈلىستانىغا ، تامچە قاندىن مىليون چېچەكلەر"،" چىن مودەن "(ل.مۇتەللىپ بىلەن بىرلىشىپ يازغان) قاتارلىق شېئىر،داستان، ۋە درامىلارنى "شىنجاڭ گېزىتى"،"يىڭى نۇر" قاتارلىق مەتبۇئاتلاردا ئارقا- ئارقىدىن ئېلان قىلىپ، ئۇيغۇر ئەدەبىيات سېپىگە ئۈمىدلىك ياش كۈچ بولۇپ قوشۇلغان.</span></p>
<p class="p2"><span class="s1"><br>
</span></p>
<p class="p2"><span class="s1">1943-يىلى باھاردا، مىللىتارسىت شېڭ شىسەي تەرەققىيپەرۋەرلىك نىقابىنى يىرتىپ تاشلاپ، ئۆزىنى گومىنداڭ قوينىغا ئاتتى. نۇرغۇن ئىلغار زاتلارنى قولغا ئېلىپ، ئۇلارغا دەھشەتلىك زىيانكەشلىك قىلدى.شۇنىڭ بىلەن ياش شائىرمۇ بۇ بوراندىن ئامان قالماي1944-يىلى قولغا ئېلىنىپ تۈرمىگە تاشلاندى.ئۇ1945- يىلىنىڭ باشلىرىدا تۈرمىدىن چىقىپ، نەشرىيات ئورۇنلىرىدا تەھرىرلىك خىزمىتى بىلەن شۇغۇللاندى.1946-يىلى ئۇنىڭ تۇنجى شېئىرلار توپلىمى "يۈرەك مۇڭلىرى" تاش مەتبەئەدە بېسىلىپ چىقتى.ئازاتلىقتىن كېيىن ئابدۇرېھىم ئۆتكۈر خىلى بىر مەزگىل، ئاساسەن تەرجىمانلىق،كلاسسىك ئەدەبىيات تەتقىقاتى ۋە ئوقۇتقۇچىلىق بىلەن،جۈملىدىن چەت ئەل تىللىرى ۋە ئەدەبىياتىنى ئۆگىنىش بىلەن شۇغۇللانغا ن بولسىمۇ، ئەدەبىي ئىجادىيەتنى توختىتىپ قويمىغان ئىدى. لېكىن شۇ چاغلاردا ئۇ سول لۇشيەنىنىڭ كاساپىتى بىلەن مەتبۇئات ھوقۇقىدىن مەھرۇم قىلىنىپ، ئەسەرلىرىنى ئېلان قىلىش ئىمكانىيىتىگە ئىگە بولالمىغان.پەقەت پارتىيە 11-نۆۋەتلىك مەركىزىيى كومىتېتى 3-ئومۇم يىغىندىن كىيىنلا،قايتىدىن ئىجادىيەت ئەركىنلىكىگە ئېرىشكەن.</span></p>
<p class="p2"><span class="s1"><br>
</span></p>
<p class="p2"><span class="s1">ئۇ قىسقىغىنا بىرنەچچە يىل ئىچىدە "ياخشى" ،" كېرەك بولسا"، "ئۆمۈر ھەققىدە مۇخەممەس"، "بوغدا ئانام"،"مەن ئاق بايراق ئەمەس"،"قەشقەر كېچىسى"، "ئۇلۇغ ئانا ھەققىدە چۆچەك"،"گۈل ۋە ئازغان" قاتارلىق شېئىر، داستان ۋە باللادىلارنى، "ئىز"، "ئويغانغان زېمىن "رومانلىرىنى ئېلان قىلىپ، ھازىرقى زامان ئۇيغۇر ئەدەبىياتىدىكى ئورنىنى تولۇق نامايان قىلغان ئىدى. ئەپسۇسكى بۇ ھارماس قەلەمكەش،ئىستىداتلىق يازغۇچى، ئەدەبىياتشۇناس ئالىم ئابدۇرېھىم تىلەشوۋ ئۆتكۈر 1995-يىلى 10-ئايدا كېسەل سەۋەبى بىلەن بىز بىلەن مەڭگۈلۈك خەيرىلەشتى.</span></p>
<p class="p2"><span class="s1"><br>
</span></p>
<p class="p1"><span class="s1">ئابدۇرېھىم ئۆتكۈرنىڭ ئىجادىيەتلىرى</span></p>
<p class="p2"><span class="s1"><br>
</span></p>
<p class="p2"><span class="s1">كۈچلىك رېئالىزملىق روھ ۋە چوڭقۇر تارىخىي ئاساسقا ئىگە ئەسەرلىرى بىلەن جامائەتچىلىككە تونۇلغان تالانتلىق شائىر ۋە يازغۇچى ئابدۇرېھىم ئۆتكۈر1985- يىلى تۆمۈر خەلىپە باشچىلىقىدىكى قۇمۇل دېھقانلار قوزغىلىڭىنىڭ ئۆتمۈشىنى ئەكس ئەتتۈرگەن تارىخىي رومان ئىزنى ئېلان قىلغاندىن كىيىن،كىتابخانلارنىڭ ئارىسىدا كۈچلۈك تەسىر قوزغاپ، يىڭى دەۋر ئۇيغۇر ئەدەبىياتى مۇنبىرىدە كىشىلەرنى ئالاھىدە جەلپ قىلغان چولپان بولۇپ قالدى. ئۇنىڭ ئىلگىرى-ئاخىر "قەشقەر كېچىسى"،"ئىز"،، ئۆمۈرمەنزىللىرى"، "ئويغانغان زېمىن" قاتارلىق كىتابلىرى نەشىرقىلىندى.</span></p>
<p class="p2"><span class="s1"><br>
</span></p>
<p class="p2"><span class="s1">ئۇنىڭ يەنە "شېئىر ۋە شائىر"،"تۇرپان تەسىراتلىرى"،"قەشقەر كېچىسى" ،"ئۇلۇغ ئانا ھەققىدە چۆچەك" قاتارلىق شېئىر ۋە داستانلىرى خەنزۇ تىلىغا تەرجىمە قىلىنىپ،"شېرىيەت"،"مىللەتلەر ئەدەبىياتى"،"غەربىي دىيار ئەدەبىياتى" قاتارلىق ژۇرناللاردا ئېلان قىلىندى.</span></p>
<p class="p2"><span class="s1"><br>
</span></p>
<p class="p2"><span class="s1">1982-يىلى1-ئايدا خەلق گېزىتىدە ۋە" مىللەتلەر ئەدەبىياتى تەتقىقاتىغا دائىر ئوبزورلار مەجمۇئەسى"نىڭ 2- سانىدا "قەشقەر كېچىسى "ھەققىدە مەخسۇس ئوبزورلار ئېلان قىلىنىپ،بۇ نادىر ئەسەر ئۇيغۇر شېئىرىيەت گۈلزارىدىكى ئاجايىپ ئېسىل گۈل دەپ مەدىھېلەندى. بۇ داستاننىڭ ياپون تىلىدىكى قىسقارتىلغان تەرجىمىسى 1985-يىلى ياپونىيىدە نەشر قىلىنغان جۇڭگو ئازسانلىق مىللەتلەر ئەدەبىياتى مەجمۇئەسى نىڭ2- توپلىمىغا كىرگۈزۈلگەن. خەنزۇچە تەرجىمىسى 1988- يىلى شىنجاڭ خەلق نەشرىياتى تەرىپىدىن ئايرىم كىتاب بولۇپ بېسىلىپ چىقتى.ئابدۇرېھىم ئۆتكۈرنىڭ ئۆزى بولسا،1983-يىلى" جۇڭگو ئازسانلىق مىللەت يازغۇچىلىرىنىڭ تەرجېمىھالى" دېگەن كىتابتا تونۇشتۇرۇلدى. ئۇنىڭ يەنە نۇرغۇن ئەسەرلىرى ئوتتۇرا مەكتەپ ئەدەبىيات دەرسلىكىگە كىرگۈزۈلدى.</span></p>
</body>
</html>
